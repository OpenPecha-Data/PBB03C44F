༄༅། །ཟབ་ལམ་ནཱ་རོ་ཆོས་དྲུག་གི །འཁྲུལ་འཁོར་ཟིན་བྲིས་མཐོང་ཙམ་གྱིས། །ཁོང་ཆུད་དོན་དང་ལྡན་པ་ཡི། །གསུང་རྒྱུན་གོ་བདེ་རབ་གསལ་བཞུགས། །

སྭསྟི་པྲ་ཛ་བྷྱཿ མཆོག་ཏུ་མི་འགྱུར་ཆོས་དབྱིངས་ཡེ་ཤེས་ཁམས། །བདེ་བ་ཆེན་པོའི་རང་བཞིན་འདུས་མ་བྱས། །སྒྱུ་འཕྲུལ་རྡོ་རྗེའི་རྣམ་པར་རོལ་པ་ནི། །ཅིར་ཡང་སྟོན་པ་དོན་བརྒྱུད་བླ་མར་འདུད། །རྣམ་དག་ངེས་དོན་བཀའ་གསང་ཟབ་མོའི་ཆོས། །བླ་ན་མེད་པའི་རྒྱུད་སྡེའི་ཡང་སྙིང་གང༌། །རྡོ་རྗེ་འཆང་ནས་རྩ་བའི་བླ་མའི་བར། །ཡེ་ཤེས་མངོན་སུམ་རྒྱུད་སྨིན་གྲོལ་བ་ཡི། །རིམ་གཉིས་དངོས་གྲུབ་མྱུར་ལམ་མཐར་ཐུག་མཆོག །པཎ་ཆེན་ནཱ་རོའི་ཆོས་དྲུག་ཅེས་གྲགས་པ། །གྲུབ་ཐོབ་སྐར་ཚོགས་ལྟ་བུ་གཤེགས་པའི་ཤུལ། །སྐལ་ལྡན་ཚེ་གཅིག་སངས་རྒྱས་ཐོབ་པའི་ཐབས། །གཞུང་དོན་ཁྲིད་རིམ་སྔོན་བྱོན་གོང་མ་ཡི། །བཀའ་ལས་གསལ་ཞིང་འདིར་ནི་ལུས་སྦྱོང་གི །འཁྲུལ་འཁོར་ཕྱག་ལེན་ཁུངས་བཙུན་གོ་བདེ་བ། །རྡོ་རྗེའི་དམ་ཚིག་ལྡན་པའི་སློབ་མ་ལ། །ཕན་ཕྱིར་བཀོད་ལ་ཆོས་བདག་ཌཱ་ཀི་ཡིས། །བཀའ་ཡི་གནང་བ་སྩོལ་ལ་བྱིན་གྱིས་རློབས། །དེ་ཡང་བསམ་གཏན་ཚེར་མས་དབེན་པའི་གནས། །བདེ་བའི་གདན་འཁོད་དང་པོ་ཐུན་མོང་གི །སྔོན་འགྲོར་བློ་སྦྱོང་དེ་ནས་ཐུན་མིན་གྱི། །སྔོན་འགྲོ་བསགས་སྦྱོང་ཆོས་རྣམས་ནན་ཏན་འབད། །དེ་ནས་དངོས་གཞི་གཏུམ་མོ་ལམ་གྱི་གཞུང༌། །སྒྱུ་ལུས་ལམ་གྱི་བོགས་འདོན་རྨི་ལམ་ནི། །ལམ་གྱི་ཚོད་འཛིན་འོད་གསལ་ལམ་སྒྲོན་མེ། །དེ་ལྟར་རྩ་བ་བཞི་དང་ཡན་ལག་ནི། །བར་དོ་ལམ་གྱི་སུན་མ་འཕོ་བ་ནི། །ལམ་གྱི་སྐྱེལ་མར་གསུངས་ཕྱིར་དེ་ཀུན་གྱི། །སྙིང་པོ་གཏུམ་མོའི་ཉམས་ལེན་གཞིར་བྱས་ཏེ། །རྩ་རླུང་ཐིག་ལེ་གནད་དུ་བསྣུན་པ་ཡིས། །ཟག་མེད་ཏིང་འཛིན་ཡེ་ཤེས་བསྐྱེད་ཕྱིར་དུ། །རྡོ་རྗེའི་ལུས་ལ་འཁྲུལ་འཁོར་འདི་ལྟར་བསྐོར། ༈ །སྔོན་འགྲོ་རླུང་སྐྱོན་སེལ་བའི་འཁྲུལ་འཁོར་ནི། །རླུང་བཟུང་མི་དགོས་ལུས་གནད་ཆོས་བདུན་བཅའ། །ལག་མཐིལ་གཉིས་ཀྱིས་རྐང་མཐིལ་ཤད་ཀྱིས་བྱུགས། །ལན་གསུམ་དང་བཅས་ལག་གཉིས་འཁྱུད་པའི་རྒྱ། །བཀྲོལ་དང་རྡོར་སྐྱིལ་བཤིགས་པ་དུས་མཉམ་བཅས། །ལག་གཉིས་བརླ་གཡས་དཔྱི་མགོར་ཐལ་བརྡེབ་བཅས། །ཕྱིར་བྱུག་རྐང་པ་བརྐྱང་ནས་ལོང་བུ་བསྡམ། །ནང་ནས་ཡར་བྱུག་རྐང་པ་བསྐུམ་པ་བཅས། །དེ་བཞིན་གཡས་གསུམ་དང་ནི་གཡོན་གསུམ་བྱ། །རྡོར་སྐྱིལ་དཔུང་བརྒྱང་ལག་གཉིས་ཐལ་རྡེབ་དང༌། །འཕུར་བ་དང་བཅས་ལན་གསུམ་ལག་གཡས་ཀྱིས། །གཡོན་ངོས་ཕྲག་དཔུང་ཕྱིར་བྱུགས་ལག་མགོ་ནས། །ནང་ལ་མཆན་ཁུང་བར་དུ་ཡར་བྱུགས་འཕྲལ། །ལག་གཡས་ཤད་བརྐྱང་དེ་ལྟར་གཡོན་གསུམ་དང༌། །གཡས་གསུམ་བྱ་ཞིང་ལག་གཉིས་རྡོར་སྐྱིལ་ཐད། །ཕྱིར་བསྟན་ཡར་ཁྱེར་མཆན་བརྡེབ་བརྒྱབ་ནས་སུ། །མདུན་དུ་བརྐྱང་ཞིང་ལག་གཡས་དཔྲལ་བ་དང༌། །གཡོན་གྱིས་ལྟག་པ་ནས་བསྐོར་སྔར་བཞིན་དུ། །མཆན་རྡེབ་དང་བཅས་ལན་གསུམ་མགོ་འཕུར་ཟེར། །ལག་མཐིལ་གདོང་ལ་ཕྱིར་བྱུག་ལྐོག་མའི་ཐད། །ཐལ་རྩེ་སྤྲད་པ་ཕྱིར་བསྟན་དེ་འདྲ་གསུམ། །ལག་མཐིལ་གཡས་སྟེང་གཡས་འོག་རེས་མོས་ཀྱིས། །ནུ་འཕུར་གཡས་གསུམ་གཡོན་གསུམ་ཁུ་ཚུར་གཉིས། །མདུན་རྒྱབ་རེས་མོས་ཕྱིར་བྱུག་གསུམ་བྱེད་པ། །དེ་ཡིས་དྲུག་ཚང་ཁུ་ཚུར་མཛུབ་བསྐོར་གྱིས། །གཡས་གཡོན་མཁལ་འཕུར་གསུམ་བྱ་དེ་ནས་རླུང༌།

༈ །འབུད་པ་དགུ་ཕྲུག་ཁུ་ཚུར་གཉིས་སྦུབས་ཤིང༌། །བརླ་བཞག་ལག་གཡོན་པུས་སྟེང་ནས་ཡར་ཁྱེར། །མཆན་རྡེབ་མདུན་བརྐྱང་ཁུ་ཚུར་མཛུབ་བསྐོར་བཅས། །གྲུ་མོ་ཐད་བརྒྱང་མཛུབ་མོས་སྣ་གཡོན་བཀག །གཡས་ནས་རྔུབ་ཅིང་འབུད་པ་གསུམ་རེ་བྱ། །མཆན་རྡེབ་མདུན་བརྐྱང་བརླ་བཞག་དེ་བཞིན་དུ། །གཡས་ཀྱིས་ཚར་མཚམས་ཁུ་ཚུར་གཉིས་བརླར་སྦུབས། །སྣ་བུག་གཉིས་ནས་རྔུབ་དགང་འབུད་གསུམ་བྱ། །ཁུ་ཚུར་གྱེན་བསྟན་བུམ་ཅན་ཅི་ནུས་བཟུང༌། ༈ །དེ་ནས་རྩ་ཁྲུས་ཡན་ལག་ལྔ་སྦྱོང་ནི། །ལུས་གནད་དང་བཅས་རླུང་བཟུང་ཁུ་ཚུར་གཉིས། །པུས་སྟེང་ཡར་ཁྱེར་མཆན་རྡེབ་མདུན་བརྐྱང་འཕྲལ། །བྲང་རྡེག་མཆན་རྡེབ་གོང་བཞིན་གསུམ་བྱ་ཞིང༌། །ལག་གཡས་གཡོན་གྱིས་ཕྲག་དཔུང་ཕྱིར་བྱུག་ནས། །མཁྲིག་མའི་མཚམས་ནས་ནང་ལ་མཆན་ཁུང་བར། །ཡར་བྱུག་ལག་གཡས་ཤད་བརྐྱང་དེ་ལྟར་དུ། །གཡོན་གསུམ་གཡས་གསུམ་བྱ་ཞིང་ཐལ་བརྡེབ་འཕུར། །ལན་གསུམ་དང་ནི་པུས་སྟེང་ཐལ་མོ་གཉིས། །ཕྱིར་བསྟན་ཡར་ཁྱེར་མཆན་བརྡེབ་མདུན་དུ་བརྐྱང༌། །ལག་གཡོན་དཔྲལ་བ་གཡོན་པས་ལྟག་པ་བསྐོར། །གོང་བཞིན་མཆན་བརྡེབ་དང་བཅས་ལན་གསུམ་བྱ། །མདུན་རྒྱབ་རེས་མོས་ཕྱིར་བྱུག་གསུམ་གྱི་རྗེས། །སྐྱིལ་ཀྲུང་བཤིག་ཅིང་ལག་གཉིས་བརླ་གཡས་ཀྱི། །དཔྱི་མགོར་ཐལ་བརྡེབ་དང་བཅས་ཕྱིར་བྱུག་ནས། །རྐང་བརྐྱང་མཐིལ་ནས་ནང་ལ་ཡར་བྱུག་དུས། །རྐང་པ་བསྐུམ་ཞིང་དེ་ལྟར་ལན་གསུམ་རྗེས། །ལག་གཡོན་རྐང་གཡས་རྒྱབ་དང་མཐིལ་ལ་བཟུང༌། །ཁུ་ཚུར་གཡས་ཀྱིས་པུས་མོ་མནན་ནས་སུ། །མིག་གིས་གཡས་གཡོན་གྱེན་བལྟ་སྔར་ཇི་བཞིན། །གཡོན་ལའང་གོང་ལྟར་བྱས་རྗེས་རྡོར་སྐྱིལ་བཅའ། །ལག་གཉིས་སར་བཙུགས་རེས་ཀྱིས་འབེབས་ཆུང་གསུམ། །རྡོར་སྐྱིལ་བཀྲོལ་ཞིང་ཧ་སྤྲུགས་འཕུར་འདོན་བྱ། ༈ །ནཱ་རོ་དྲུག་སྐོར་ལུས་གནད་རླུང་བཟུང་བཅས། །ལག་གཉིས་ཁུ་ཚུར་ཁ་སྦུབས་པུས་སྟེང་བཞག །ཕོ་བ་གཡས་གསུམ་གཡོན་གསུམ་བསྐོར་ནས་སུ། །ཁུ་ཚུར་སྔོན་ལྟར་དཔུང་བརྒྱང་རོ་སྟོད་གཡས། །གཡོན་བཅས་རེས་མོས་གཅུད་པ་ལན་དྲུག་བྱེད། །ཁུ་ཚུར་གྱེན་བསྟན་བརླར་བཞག་མགྲིན་པ་གཡས། །གཡོན་བཅས་གསུམ་གསུམ་བསྐོར་ཞིང་མགོ་དགྱེ་སྒུ། །གསུམ་དང་རྡོར་སྐྱིལ་བཤིགས་ལ་གཞོག་གཡོན་ཕབ། །ལག་གཡོན་ཁུ་ཚུར་ནུ་ཐད་བཞག་ལག་གཡས། །གྱེན་བརྐྱང་བསྐུམ་དང་མཆན་བརྡེབ་མཉམ་བསྒྲིགས་ཀྱིས། །རྐང་གཡས་གྱེན་བརྐྱང་བསྐུམ་ནས་འཕང་བརྡེབ་བྱ། །དེ་ལྟར་ལན་གསུམ་དེ་ནས་གཞོགས་གཡས་ཕབ། །གོང་ལྟར་བྱས་རྗེས་རྡོར་སྐྱིལ་ཁུ་ཚུར་གཉིས། །མདུན་རྒྱབ་རེས་མོས་ཡར་བྱུག་གསུམ་མར་བྱུག

།གསུམ་མཐར་འབེབས་ཆུང་གསུམ་དང་རྡོར་སྐྱིལ་བཤིགས། །ཧ་སྤྲུགས་སིལ་དང་འཕུར་འདོན་སོགས་བྱའོ། ༈ །སོ་བདུན་མ་ལ་ལུས་གནད་བཅའ་རླུང་བཟུང༌། །ལག་གཉིས་ཁུ་ཚུར་ཁ་སྦུབས་པུས་སྟེང་བཞག །ཕོ་བསྐོར་གཡས་གཡོན་གསུམ་རེ་པུས་གཡས་སྟེང༌། །གཡས་ཀྱི་ཁུ་ཚུར་སྟེང་དུ་གཡོན་པ་བརྩེགས། །ཕོ་བསྐོར་གཡས་གཡོན་གསུམ་རེ་པུས་གཡོན་སྟེང༌། །གཡོན་གྱི་ཁུ་ཚུར་སྟེང་དུ་གཡས་པ་བརྩེགས། །ཕོ་བསྐོར་གཡས་གཡོན་གསུམ་རེ་དང་ཁུ་ཚུར། །བརླར་བཞག་གྱེན་བསྟན་ལག་གཡས་མགོར་གཡོན་བསྐོར། །མཆན་བརྡེབ་མདུན་བརྐྱང་དེ་འདྲ་གསུམ་བྱ་ཞིང༌། །གཡོན་གྱི་ཁུ་ཚུར་མགོ་ལ་གཡས་བསྐོར་གྱིས། །ཞགས་འཕེན་སྔར་ལྟར་རྗེས་ལ་མདུན་བརྐྱང་འཕྲལ། །གཡས་ཀྱི་ཐལ་མོས་གཡོན་མཐིལ་དཔུང་བྲང་བར། །བྱུགས་ནས་གཡོན་དཔུང་བརྒྱང་པ་མདའ་འགེངས་ཚུལ། །གཡས་མཆན་བརྡེབ་ནས་སླར་ཡང་གཡས་མཐིལ་གྱིས། །བྲང་ནས་དཔུང་གཡོན་ལག་མཐིལ་བྱུགས་འཕྲལ་གཡས། །དཔུང་བརྒྱང་གཡོན་མཆན་བརྡེབ་སོགས་གོང་བཞིན་དུ། །དྲུག་གི་རྗེས་ལ་དཔུང་གཡོན་མདུན་བརྐྱངས་ལ། །དཔུང་ནང་གཡས་ཀྱི་ཁུ་ཚུར་ཡར་མར་ཤད། །གསུམ་དང་གཡས་ལའང་དེ་བཞིན་འབེབས་ཆུང་གསུམ། །རྡོར་སྐྱིལ་བཀྲོལ་ཞིང་ཧ་སྤྲུགས་འཕུར་འདོན་བྱེད། །སྐབས་འདིར་རླུང་བཟུང་འབེབས་ཆུང་གང་ནུས་བྱ།། །། ༈ དེ་ནས་ནཱ་རོའི་ཡན་ལག་ལྔ་སྦྱོང་ནི། །ལུས་གནད་དང་བཅས་རླུང་བཟུང་ཁུ་ཚུར་གཉིས། །ཁ་སྦུབས་པུས་སྟེང་བཞག་ལ་ཕོ་བསྐོར་གཡས། །གསུམ་དང་གཡོན་གསུམ་ཁུ་ཚུར་གྱེན་བསྟན་བརླར། །བཞག་ཅིང་མགྲིན་པ་གཡས་གསུམ་གཡོན་གསུམ་བསྐོར། །མགྲིན་པ་གཡས་ཀྱོག་ག ཡོན་ཀྱོག་གསུམ་གསུམ་དང༌། །མགོ་བོ་དགྱེ་སྒུ་གསུམ་བཅས་ཁུ་ཚུར་གཉིས། །གྱེན་གཞལ་ཐད་བརྐྱང་གཡས་ཀྱི་ཁུ་ཚུར་གྱིས། །ཕྲག་གོང་བརྡེག་ལ་གཡོན་པའང་དེ་ལྟར་བརྡེག །སླར་ཡང་གཡས་ཀྱིས་བརྡེག་བཅས་ལག་གཉིས་ཀ །མཆན་བརྡེབ་མདུན་བརྐྱང་གསུམ་བྱ་ཐད་བརྐྱངས་ནས། །གཡོན་གཡས་ཕྲག་བརྡེག་མཆན་བརྡེབ་སོགས་སྔར་ལྟར། །རྡོར་སྐྱིལ་བཀྲོལ་འཕྲལ་ཙོག་པུར་ལག་གཡོན་པར། །བཙུགས་ནས་རྐང་གཡས་མཐེ་བོང་ལག་གཡས་ཀྱིས། །བཟུང་ནས་མདུན་བརྐྱང་བསྐུམ་པ་གསུམ་བྱས་ལ། །ལག་གཡས་སར་བཙུགས་གཡོན་གྱིའང་དེ་ལྟར་བྱ། །ཙོག་པུར་རྐང་བསྣོལ་ལག་གཉིས་འཁྱུད་རྒྱའི་ཚུལ། །གྱེན་འཕག་ལག་གཉིས་ཐད་བརྐྱང་སེམས་སྐྱིལ་བྱ། །བར་འབེབས་གསུམ་མཐར་ཧ་སྤྲུགས་འཕུར་འདོན་ནོ།

༈ །དེ་ནས་མཻ་ཏྲིའི་ཡན་ལག་ལྔ་སྦྱོང་ནི། །ལུས་གནད་རླུང་བཟུང་ཁུ་ཚུར་གཉིས་ཁ་སྦུབས། །བརླར་བཞག་མགྲིན་པ་གཡས་གསུམ་གཡོན་གསུམ་སྐོར། །མགྲིན་པ་གཡས་ཀྱོག་གཡོན་ཀྱོག་གསུམ་གསུམ་དང༌། །མགོ་བོ་དགྱེ་སྒུ་གསུམ་གསུམ་རྡོར་སྐྱིལ་བཀྲོལ། །པུས་མོ་བཙུགས་ལ་གྲུ་གཡོན་བརྒྱང་ཁུ་ཚུར། །ནུ་སྟེང་མནན་ལ་ལག་གཡས་ཞགས་འཕེན་དང༌། །མཆན་བརྡེབ་སོགས་བཅས་ལན་གསུམ་སླར་ཡང་ནི། །གཡས་གཡོན་གོ་ལྡོག་དེ་ལྟར་ལན་གསུམ་བྱ། །ཙོག་པུར་ལག་གཉིས་སར་བཙུགས་རྐང་པ་གཡས། །ཐད་ལ་བརྐྱང་བསྐུམ་གསུམ་བྱེད་གཡོན་ལའང་འགྲེ། །བར་འབེབས་གསུམ་དང་ཧ་སྤྲུགས་འཕུར་འདོན་ནོ། །སྐབས་འདིར་རླུང་བཟུང་བར་འབེབས་ཅི་ནུས་བྱ། ༈ །རླུང་སྐྱོན་སེལ་དང་ཡན་ལག་ལྔ་སྦྱོང་དང༌། །དྲུག་སྐོར་སོ་བདུན་མ་བཅས་རྩ་བ་བཞི། །ནཱ་རོ་མཻ་ཏྲིའི་ཡན་ལག་ལྔ་སྦྱོང་བཅས། །བསྣན་པས་རྩ་བ་དྲུག་ཅེས་ཡོངས་སུ་གྲགས། ། ༈ ཉི་མ་དྲུག་སྐོར་ཙོག་པུར་འདུག་རླུང་བཟུང༌། །རྐང་པ་གཉིས་བསྣོལ་ལག་གཉིས་བསྣོལ་ཕྱིར་བརྐྱང༌། །རྐང་མཐིལ་འོག་ནས་ཡར་ལ་མཐེ་བོང་བཟུང༌། །ཕོ་བསྐོར་གཡས་དྲུག་གཡོན་དྲུག་རྐང་རྟིང་སར། །བཙུགས་ནས་འཕང་བཏེགས་རེས་མོས་དེ་འདྲ་དྲུག །དེ་བཞིན་གྱེན་འཕག་དྲུག་བཅས་སྣ་རླུང་བཏང༌། ༈ །གཏུམ་མོ་ཞག་བདུན་ཙོག་པུར་འདུག་རླུང་བཟུང༌། །རྐང་ལག་བསྣོལ་སོགས་གོང་བཞིན་རྐང་སྟེང་ནས། །མཐེ་བོང་བཟུང་ལ་ཕོ་བསྐོར་གཡས་གསུམ་གཡོན། །གསུམ་དང་རྟིང་པ་སར་བཙུགས་འཕང་བཏེགས་རེས། །གསུམ་བྱེད་ཡར་ལངས་ཐོག་འབེབས་ལག་གཉིས་ཀྱིས། །པུས་སྟེང་གྱེན་གཞལ་ཐད་བརྐྱང་ཕྲག་གོང་ཕྱིར། །གཞལ་ནས་ཁུ་ཚུར་གྱེན་བསྟན་བརླར་བཞག་འཕྲལ། །སེམས་སྐྱིལ་དང་བཅས་སླར་ཡང་ཙོག་པུར་འདུག །རྐང་མཐེབ་བཟུང་ཞིང་ཕོ་བསྐོར་འབེབས་ལ་སོགས། །སྔར་བཞིན་གསུམ་མཐར་ཧ་སྤྲུགས་འཕུར་འདོན་ནོ། ༈ །དེ་ནས་གཏུམ་མོ་བཅོ་བརྒྱད་དང་པོ་ལ། །རླུང་སྐྱོན་སེལ་བར་ལུས་གནད་རྐང་གཡོན་མཐིལ། །ལག་གཡས་ཕྱིར་སྦུབས་གཡོན་པ་མདུན་བརྐྱངས་ནས། །མཛུབ་བསྐོར་གྲུ་བརྒྱང་སྣ་གཡོན་བཀག་གཡས་ནས། །རྔུབ་ཅིང་འབུད་པ་གསུམ་མམ་རེ་རེ་བྱ། །མཆན་བརྡེབ་མདུན་བརྐྱང་ལག་གཡོན་གཡས་རྐང་མཐིལ། །སྟེང་སྦུབས་སྣ་གཡས་བཀག་སོགས་སྔོན་ལྟར་བྱ། །ཁུ་ཚུར་བརླར་སྦུབས་སྣ་གཉིས་རླུང་སྔོན་བཞིན།

༈ །གསུམ་དང་བུམ་པ་ཅན་རླུང་ཅི་ནུས་བཟུང༌། ༈ །མེ་ཐབ་དྲུག་འཆིང་ཙོག་པུར་རྐང་བསྣོལ་ནས། །པུས་སྟེང་གྲུ་བཙུགས་ལག་བསྣོལ་ཐལ་མོ་གཉིས། །དཔུང་པར་སྦྱར་ལ་བུམ་ཅན་ཅི་ནུས་བཟུང༌། ༈ །ལྗོན་ཤིང་བསྣོལ་བར་ལག་པའི་མཁྲིག་མ་བསྣོལ། །བཟུང་ཞིང་པུས་མོའི་ཐད་འཁྱུད་རླུང་གོང་ལྟར། ༈ །སྐུ་གསུམ་བསྣོལ་བ་རྐང་བོལ་གཡོན་སྟེང་གཡས། །མཐིལ་གྱིས་མནན་ནས་ལག་གཉིས་དཔུང་བསྣོལ་བཟུང༌། །པུས་མོའི་ཐད་འཁྱུད་རླུང་བཟུང་གོང་ལྟར་རོ། ༈ །བཙན་ཐབས་དྲོད་འབེབས་ཙོག་པུར་རྐང་མཐེབ་གཉིས། །ལག་གཉིས་བསྣོལ་འཛིན་རླུང་བཟུང་ཕོ་བསྐོར་གཡས། །གསུམ་དང་གཡོན་གསུམ་རྐང་མཐིལ་འཕང་བཏེགས་རེས། །གསུམ་དང་ཐད་བརྐྱང་གསུམ་མཐར་འབེབས་ཆེན་ནི། །ལང་ཞོར་འཁྱུད་རྒྱ་ཕྱིར་འབབ་ལག་ཐད་བརྐྱང༌། །སེམས་སྐྱིལ་དེ་བཞིན་ཅི་ནུས་མཐར་རྡོར་འབེབས། །ཧ་སྤྲུགས་འཕུར་འདོན་སྐབས་འདིར་ངལ་གསོའོ། ༈ །མཁའ་ལྡིང་སྦྲུལ་འཛིན་ལུས་གནད་རླུང་བཟུང་འཕྲལ། །རྐང་གཉིས་མདུན་བརྐྱང་པུས་སྟེང་ལག་ཁུ་ཚུར། །སྦུབས་ལ་གྱེན་ལང་རྐང་ལག་རྩེ་སར་བཙུགས། །མགོ་བཀུག་མིག་གྱེན་བལྟ་ཞིང་གཞོགས་གཡས་གཡོན། །དགང་འདྲེན་གསུམ་གསུམ་འབེབས་ཆེན་སོགས་སྔར་ལྟར། ༈ །བྱིངས་སེལ་བྱ་རྒོད་འཕུར་ལ་ལུས་གནད་སོགས། །སྔར་ལྟར་བྱས་ལ་གྱེན་ལངས་རྐང་གཡས་བསྐུམ། །གཡོན་བརྐྱང་ལག་གཉིས་ཐད་བརྐྱང་ཕྲག་གོང་བརྡེག །རེས་མོས་ནཱ་རོའི་ཡན་ལག་ནང་ལྟར་གྱི། །མཆན་བརྡེབ་མདུན་བརྐྱང་སོགས་དང་རྐང་གཡོན་བསྐུམ། །གཡས་བརྐྱང་ལག་གཉིས་ཕྲག་རྡེག་སོགས་གོང་བཞིན། །དེ་མཐར་འབེབས་ཆེན་ལ་སོགས་སྔར་ལྟར་རོ། ༈ །རྒོད་སེལ་ཤེས་པ་བུམ་པར་བཟུང་ལུས་གནད། །རླུང་བཅས་ལྟ་སྟངས་སྨད་ལ་ལག་གཉིས་ཕྱིར། །བསྣོལ་མར་ཁ་སྦུབས་རྐང་གཉིས་མཐིལ་དུ་སྦྱར། ༈ །སྣ་ནས་རླུང་བཏང་སྤྱང་མོ་ཉལ་བ་ནི། །ལུས་གནད་རླུང་བཟུང་དེ་དང་གཞོག་གཡས་སར། །གཏད་ནས་རྐང་པ་གཉིས་བསྐུམ་པུས་བྲང་སྤྲད། །ལག་གཡས་གཡོན་གྱི་མཆན་སྟེང་བཀབ་གཡོན་པས། །པུས་མོ་གཉིས་འཁྱུད་ཉལ་མཐར་ལུས་གནད་བཅའ།

༈ །སྣ་ནས་རླུང་བཏང་མཁའ་ལ་དབབ་པ་ནི། །ལུས་གནད་རླུང་བཅས་དེ་ནས་གན་རྐྱལ་འདུག །ལག་གཉིས་ཁུ་ཚུར་རྐང་པ་གཉིས་བསྐུམས་ནས། །གྱེན་འཕག་རྐང་ལག་གྱེན་བརྐྱང་ཕྱིར་བསྐུམ་གསུམ། །ཐལ་མོ་བསྒྲད་བསྡོམ་གྱེན་འཕག་སོགས་སྔར་ལྟར། །གསུམ་མཐར་ལང་ནས་འབེབས་ཆེན་ཧ་སྤྲུགས་འཕུར། ༈ །ནེ་ལེ་རེས་འཇོག་ལུས་གནད་རླུང་བཟུང་ནས། །ཡར་ལང་ལག་གཡོན་ཁུ་ཚུར་དཀུར་བརྟེན་ནས། །རྐང་གཡོན་སར་བཙུགས་གཡས་ཀྱི་རྐང་ལག་གཉིས། །མདུན་ངོས་ཕྱིར་ལ་བརྐྱང་བསྐུམ་ལག་མཆན་བརྡེབ། །རྐང་རྟིང་འཕང་བརྡེབ་མཉམ་སྦྲགས་གཡོན་ལའང༌། །དེ་ལྟར་བྱ་ཞིང་འབེབས་ཆེན་ཧ་སྤྲུགས་འཕུར། ༈ །ཐིག་ལེ་འདྲེན་བཞིར་རླུང་ནི་རང་བབ་ངང༌། །དང་པོ་རི་རབ་འཕུར་བ་ལུས་གནད་བཅའ། །ཁུ་ཚུར་བརླར་བཞག་རོ་སྟོད་ལྷོད་ནས་སུ། །གཡོན་གཡས་དབུས་གསུམ་གྱེན་དྲང་ཁོང་སྒྲ་བཅས། །ཧཱུྃ་རིང་བཅུ་དང་ཧཱུྃ་ཐུང་བཅུས་ཡར་འདྲེན། །མིག་འབྲས་གྱེན་ལྡོག་ལྕེ་རྩེ་རྐན་ལ་སྦྱར། འདྲེན་བཞི་རིགས་འགྲེ་དགོས༌། ལྟོ་བ་སྒལ་སྦྱར་རྗེས་ལ་ཧ་སྤྲུགས་བྱའོ། ༈ །ཝ་ཡི་བཞད་ཚུལ་ལུས་གནད་ཁུ་ཚུར་གཉིས། །ནུ་སྟེང་བཞག་ལ་གྲུ་བརྒྱང་རོ་སྟོད་ལྷོད། །ཧཱུྃ་གི་ཁོང་སྒྲས་གྱེན་དྲངས་སོགས་སྔོན་བཞིན། ༈ །ཡི་དྭགས་འདུག་སྟངས་རྐང་རྩེ་གཉིས་སར་བཙུགས། །རྟིང་སྤྲད་དཔུང་བརྒྱང་ཁུ་ཚུར་པུས་སྟེང་མནན། །ཕྱེད་ལང་ཙམ་བྱས་མིག་གྱེན་ལྡོག་བལྟ་སོགས། །གསུམ་དང་ཧིག་ཀ་རིང་ཐུང་གཉིས་ཀྱིས་གྱེན། །དྲངས་ཤིང་འཕང་དང་རྐང་རྟིང་རྡེབ་ཆུང་གསུམ། །སླར་ཡང་ཕྱེད་ལང་ལ་སོགས་སྔོན་ལྟར་དུ། །ལན་གཉིས་རྗེས་ལ་འབེབས་ཆེན་ཧ་སྤྲུགས་བྱའོ། ༈ །སེངྒེ་གྱེན་ལོགས་སྐྱིལ་ཀྲུང་བར་ལག་གཉིས། །ཁུ་ཚུར་མཐེབ་མཛུབ་གུང་གསུམ་སར་བཙུགས་ནས། །ཧཾ་ཀ་ར་བརྗོད་གཡས་གཡོན་དབུས་གྱེན་དྲང༌། །རྡོར་སྐྱིལ་ཡར་བཀྱག་མདུན་བརྡེག་བཅས་དེ་ལྟར། ༈ །གསུམ་མཐར་ཧ་སྤྲུགས་འཕུར་འདོན་སེང་གེ་རྩལ། །སྤྲུགས་ནི་ལུས་གནད་རླུང་བཟུང་རྡོར་སྐྱིལ་བཤིགས། །ཁུ་ཚུར་པུས་སྟེང་ཡར་ཁྱེར་བར་འབེབས་དང༌། །མཆན་བརྡེབ་དུས་གཅིག་བྱས་ལ་གཡས་གཡོན་དབུས། །ཐལ་མོ་ཕྱེད་བཙུམ་དེ་བཞིན་ལན་གསུམ་མཐར། །ཕ་ཧ་ཧ་བརྗོད་རླུང་བཏང་བར་འབེབས་གསུམ།

༈ །སེངྒེ་རྣམ་རོལ་ལུས་གནད་རླུང་བཟུང་འཕྲལ། །ཁུ་ཚུར་པུས་སྟེང་ཡར་ཁྱེར་མཆན་བརྡེབ་འཕྲལ། །ཟད་བརྐྱང་ཚུར་བསྐུམ་སྲིན་ལག་མཐེའུ་ཆུང་གིས། །ཁ་བཀབ་གུང་མོས་སྣ་དང་མཛུབ་མོས་མིག །བཀབ་ཅིང་མཐེ་བོང་རྣ་བ་བཀབ་ནས་སུ། །རོ་སྟོད་གཡས་བསྐོར་གསུམ་དང་གཡོན་བསྐོར་གསུམ། །མ་ཧ་ཧ་བརྗོད་རླུང་བཏང་བར་འབེབས་གསུམ། ༈ །སྙན་བརྒྱུད་དྲུག་ལས་སེངྒེ་བརྩེ་བ་ནི། །རླུང་ནི་རང་བབས་སེམས་སྐྱིལ་ལག་གཉིས་བསྣོལ། །གཡོན་པས་རྐང་གཡས་ལོང་བུ་བསྡོམ་གཡས་པས། །བོལ་མཐིལ་ནས་བཟུང་རྐང་གཡོན་བསྐུམ་འོག་སྒོར། །བཞག་ལ་ཧ་འདྲེན་གྱེན་འཐེན་ལྷོད་ལན་གསུམ། །རྐང་ལག་གཡས་གཡོན་བརྗེས་ལ་གོང་ལྟར་བཅས། ༈ །ཧ་སྤྲུགས་འཕུར་འདོན་སྟག་མོ་སྐྱུག་པ་ནི། །རླུང་ནི་རང་བབ་རྡོར་སྐྱིལ་འོག་ལག་གཉིས། །ཕྱིར་བསྟན་སྦུབས་ལ་ཧ་སྤྲུགས་ཚུལ་རྡོར་སྐྱིལ། །མདུན་བརྡེབ་དང་བཅས་གསུམ་མཐར་རྡོར་སྐྱིལ་བཤིག ༈ །ཧ་སྤྲུགས་འཕུར་འདོན་གླང་ཆེན་འགྱིང་ལུས་གནད། །རླུང་བཟུང་རྡོར་སྐྱིལ་བཤིགས་ལ་རྐང་པ་གཉིས། །མདུན་བརྐྱང་ལག་གཉིས་ཕྱིར་སྦུབས་བརྐྱངས་ནས་སུ། །རྐང་པའི་ལོང་བུའི་ཕྱི་ནས་ཡར་གཞལ་ལ། །ཡར་ལང་མཆན་བརྡེབ་རྐང་ལག་སར་བཙུགས་སྒུར། །རྐང་གཉིས་བར་ལ་མཁྱིད་གང་བཞག་ལག་གཡོན། །ཁུ་ཚུར་སྟེང་དུ་གཡས་བཞག་མགོ་རྒུར་ཞིང༌། །གྱེན་འཐེན་གསུམ་དང་འཕང་ཚོས་རྐང་རྟིང་བརྡེག །གསུམ་བཅས་ཡར་ལོང་སྔར་ལྟར་རྒུར་སོགས་བཅས། །གསུམ་མཐར་འབེབས་ཆེན་ཧ་སྤྲུགས་འཕུར་འདོན་ནོ། ༈ །རུས་སྦལ་བསྐུམ་ནི་ལུས་གནད་སོགས་སྔར་བཞིན། །ཡར་ལངས་མཆན་བརྡེབ་རྐང་གཉིས་བར་ཁྲུ་གང༌། །བཞག་ལ་ལག་གཉིས་བརླ་ནང་ཕྱིར་འཁྱུད་ནས། །རྐང་མཐེབ་བཟུང་ལ་དགང་འདྲེན་གཡས་གཡོན་དབུས། །འཐེན་ཞིང་ལུས་སྟོད་འཕར་འདར་གསུམ་འབེབས་ཆེན། ༈ །སྔར་ལྟར་བྱ་ཞིང་རྨ་བྱ་འཕུར་ལ་ཡང༌། །ལུས་གནད་ལ་སོགས་གོང་བཞིན་ཡར་ལངས་ནས། །མདུན་ངོས་རྟིང་སིག་ཕྱིར་སྒུར་ལག་གཉིས་ཀྱིས། །རྐང་གཉིས་མཐེ་བོང་དམ་བཟུང་མགོ་བཀུག་ནས།

འཕང་སར་བཙུགས་ནས་རྐང་གཉིས་དྲང་པོར་གྱེན། །བརྐྱང་ལ་བཟུང་ནས་དེ་ངང་ཡར་ལང་ནས། །ཕྱིར་སྒུར་ལ་སོགས་ལན་གསུམ་རྗེས་འབེབས་ཆེན། ༈ །སྔར་ལྟར་བྱས་ལ་བྱ་རྒོད་འཕུར་གོང་བཞིན། །ལུས་གནད་རིགས་འགྲེའི་གཏུམ་མོ་བཅོ་བརྒྱད་ནང༌། །བྱ་རྒོད་འཕུར་དང་མཚུངས་ཤིང་ལན་གསུམ་མཐར། །འབེབས་ཆེན་ཧ་སྤྲུགས་འཕུར་འདོན་ངལ་གསོ་ཞིང༌། །མཉམ་བཞག་ངོ་བོ་སྐྱོང་སོགས་ཀུན་ལ་འགྲེའོ། ༈ །དེ་ནས་རྐྱང་འབེབས་ལུས་གནད་རླུང་བཟུང་ནས། །རྡོར་སྐྱིལ་བཤིགས་ལ་ཡར་ལང་རྐང་པ་གཤིབ། །ལག་གཉིས་ཐུར་བརྐྱང་ལུས་པོ་འཕངས་པའི་ཚུལ། །སར་བརྡབ་རྐང་བརྐྱང་ལུས་སྟོད་དྲང་པོའི་ངང༌། །ཡར་ལ་ཕྱིར་འཕངས་དེ་ལྟར་གསུམ་གྱི་མཐར། །འབེབས་ཆེན་ཧ་སྤྲུགས་འཕུར་འདོན་སླར་ཡང་ནི། ༈ །འབེབས་ཆེན་ལུས་གནད་རླུང་བཟུང་ཡར་ལང་ནས། །རྐང་གཉིས་གཤིབ་པའི་འབེབས་ཆེན་ཅི་ནུས་དང༌། ༈ །རྐང་གཉིས་བསྒྲད་པའི་འབེབས་ཆེན་ཅི་ནུས་དང༌། ༈ །རྐང་གཉིས་བསྣོལ་བའི་འབེབས་ཆེན་ཅི་ནུས་བཅས། ༈ །ཧ་སྤྲུགས་འཕུར་འདོན་རླུང་གེགས་སེལ་བ་ནི། །ལུས་གནད་རླུང་བཟུང་ཁུ་ཚུར་བརླར་སྦུབ་ཅིང༌། །མིག་གིས་གཡས་དང་གཡོན་བལྟ་གཡས་བལྟས་ལ། །ཧ་ཧ་ཧ་བརྗོད་དེ་བཞིན་གཡོན་གཡས་སོགས། །བཞིར་བྱས་རྡོར་སྐྱིལ་བཤིགས་ལ་ལག་གཉིས་ཀྱིས། །རྡོ་རྗེ་རྩེ་གཅིག་ཕྱག་རྒྱ་གྱེན་བརྐྱང་བསྐུམ། །བར་འབེབས་དང་སྦྲགས་ཧ་འདོན་དེ་ལྟར་དུ། །དྲུག་གམ་བདུན་མཐར་ཧ་སྤྲུགས་འཕུར་འདོན་ནོ། ༈ །ཡང་ན་གེགས་སེལ་སེམས་སྐྱིལ་པུས་མོའི་སྟེང༌། །ཁུ་ཚུར་སྤུབས་ལ་གཞོགས་གཡས་གཡོན་བཅས་དཀྱུ། །པུས་བྲང་འཕྲོད་ཙམ་དེ་བཞིན་གསུམ་ཙམ་བྱའོ། ༈ །རྗེས་རིམ་ཡན་ལག་ལྔ་སྦྱོང་བསྡུས་པ་དང༌། ༈ །མཐའ་རྟེན་སེམས་སྐྱིལ་རྐང་གཡས་ལོང་བུའི་སྟེང༌། །ཁུ་ཚུར་གཉིས་བརྩེགས་ཧཱུྃ་སྒྲས་ལན་གསུམ་དུ། །གྱེན་འདྲེན་དེ་མཐར་ཧ་སྤྲུགས་སིལ་སིལ་དང༌། །ཡན་ལག་ཉིང་ལག་འཕུར་འདོན་དྲག་ཏུ་བྱ། །གཞན་ཡང་གེགས་སེལ་ནཱ་རོའི་གཟེར་ལྔ་དང༌། །མར་པའི་ལྔ་བཅུ་པ་སོགས་ལས་གསལ་ཞིང༌། །ཀུན་གྱི་སྙིང་པོ་གནས་ལུགས་གཉུག་མའི་དོན། །རང་སེམས་ངོ་བོ་སྐྱོང་བ་མཆོག་ཏུ་གསུངས། །དེ་ལྟར་རྡོར་འཆང་དགོངས་པའི་གནད་ཟབ་བཅུད། །འཕགས་ཡུལ་གྲུབ་བརྙེས་རིམ་བརྒྱུད་ལོ་ཙཱ་ཆེར། །གདམས་པའི་མན་ངག་ཡང་གཅེས་འཁྲུལ་འཁོར་གྱི། །ལུས་སྦྱོང་འབད་པས་རྩ་མདུད་རང་སར་གྲོལ། །རླུང་ལ་དབང་ཐོབ་ཐིག་ལེ་བརྟེན་ནས་སུ། །བདེ་སྟོང་ཡེ་ཤེས་ཟག་མེད་ཏིང་འཛིན་རྒྱས། །ཚེ་གཅིག་ཆོས་སྐུའི་གོ་འཕང་བདེ་བླག་ཏུ། །ཐོབ་བྱེད་ཚེགས་ཆུང་དོན་ཆེའི་གནས་སུ་ངེས། །ལམ་འདིར་ཞུགས་པའི་སྐལ་ལྡན་རྣམས། །ལམ་བཟང་མ་ནོར་འདིར་འབད་ནས། །ལམ་གྱི་མཐར་ཐུག་ཕྱག་རྒྱ་ཆེ་འི། །ལམ་མཆོག་མངོན་དུ་རྟོགས་གྱུར་ཅིག

།

ཅེས་པའང་གོང་མ་རྣམས་ཀྱི་གསུང་རྒྱུན་བཞིན། སི་ཏུ་པདྨ་ཉིན་བྱེད་དབང་པོས་ཟིན་ཐོར་སྤེལ་བ་དགེ། སརྦ་མངྒ་ལཾ།། །། 
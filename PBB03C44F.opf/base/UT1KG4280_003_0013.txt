༄༅། །བཅོམ་ལྡན་རྡོ་རྗེ་ཕག་མོའི་མངོན་དཀྱིལ་གསང་ཆེན་མྱུར་ལམ་ཞེས་བྱ་བ་བཞུགས་སོ། །

ན་མོ་བཛྲ་དྷཱ་ར་ཡ། འདིར་པཎ་ཆེན་ནཱ་རོའི་བརྒྱུད་འཛིན་ཚེས་བཅུ་སོགས་དུས་བཟང་གི་མཆོད་པ་ལ་སྤྲོ་བའི་སྐལ་ལྡན་དམ་ཚིག་ཅན་མཆོག་དངོས་གྲུབ་པའི་གོ་འཕང་ཐོབ་འདོད་དག་གིས། དབེན་པའི་གནས་སུ་སྟེགས་ཀྱི་ཁར་དཀྱིལ་འཁོར་རས་བྲིས་བཀྲམ་ཞིང༌། དབང་རྫས་རྣམས་དང་ནང་མཆོད། གཞན་ཡང་མཆོད་པ་དང་གཏོར་མ་ལ་སོགས་པ་གང་འབྱོར་དང༌། ཁྱད་པར་ཐབས་ཤེས་ཚོགས་ཀྱི་ཡོ་བྱད་སྣ་ཚོགས་པ་གཙང་ཞིང་བཟང་བ་ལག་ལེན་མཐོང་རྒྱུན་ལྟར་དང༌། ཌཱ་དྲིལ་སོགས་འདུ་བགྱིད་ལ། ཞལ་ནུབ་ཏུ་ཕྱོགས་བཞིན། དང་པོ། རང་ཉིད་སྐད་ཅིག་རྡོ་རྗེ་རྣལ་འབྱོར་མ། །རྒྱན་དང་ཆ་ལུགས་ཡོངས་རྫོགས་གསལ་བར་གྱུར། ། དེ་ནས་ནང་མཆོད་བྱིན་རླབས་བསངས་སྦྱངས་ནི། ཨོཾ་ཨཱཿབིགྷྣཱནྟ་ཀྲི་ཏ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱ་སྭ་བྷཱ་ཝ་ཤུ་དྡྷོ྅ཧཾ། སྟོང་པར་གྱུར་པའི་ངང་ལས་ཡྃ་རྃ་ཀྃ། །རླུང་མེ་ཐོད་སྒྱེད་དེ་སྟེང་ཨ་ལས་ཐོད། །ཤ་ལྔ་བདུད་རྩི་ལྔས་གང་ས་བོན་མཚན། །འོད་ཟེར་འཕྲོ་འདུས་ཡེ་ཤེས་བདུད་རྩིར་གྱུར། །ཨོཾ་ཨཱཿཧཱུྃ། ལན་གསུམ་གྱིས་བྱིན་བརླབས། དེ་ནས་སྔོན་འགྲོ་གཏོར་མའང་གོང་ལྟར་བྱིན་བརླབས་ནས། གཏོར་མགྲོན་སྤྱན་དྲངས་པ་ནི། འབར་བའི་ཕྱག་རྒྱ་དཔྲལ་བར་བསྐོར་ཞིང༌། ཕེཾ་ཕེཾ་ཕེཾ། པད་སྐོར་རྡོར་ཐལ་ཁ་ཕྱེ་བས། ཨོཾ་བཛྲ་ཨཱ་ར་ལི་ཧོཿཛཿཧཱུྃ་བྃ་ཧོཿ བཛྲ་ཌཱ་ཀི་ནི་ས་མ་ཡ་སྟྭཾ་དྲྀ་ཤྱ་ཧོཿ ལན་གསུམ་དང༌། པད་སྐོར་རྡོར་ཐལ་ཁ་ཕྱེ་བས། ཨོཾ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ་རཀྵ་ས་བྷུ་ཏ་པྲེ་ཏ་པི་ཤ་ཙ་ཨུབྡ་ད་ཨ་པ་སྨ་ར་ཌཱ་ཀ་ཌཱ་ཀི་ནྱ་ད་ཡ། ཨི་དཾ་བ་ལིང་གྲྀ་ཧྣནྟུ་ས་མ་ཡ་རཀྵནྟུ་མ་མ་སརྦ་སིདྡྷི་མྨེ་པྲ་ཡཙྪནྟུ་ཡ་ཐཻ་བཾ་ཡ་ཐཻཥྚཾཿབྷཱུཉྫ་ཐ་ཛི་གྷ་ཐ་པི་བ་ཐ་མ་ཏི་པྲ་མ་ཐ། མ་མ་སརྦ་ཀཱ་ར་ཏ་ཡ་སཏ་སུ་ཁཾ་བི་ཤུདྡྷ་ཡེ། སཱ་ཧཱ་ཡི་ཀ་བྷ་ཝནྟུ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ལན་བཞི་བརྗོད། ཞིང་སྐྱོང་བརྒྱད་དང་མཁའ་འགྲོ་སོ་གཉིས་སོགས། །འཁོར་བཅས་མཆོད་སྦྱིན་གཏོར་མ་འདི་བཞེས་ལ། །རྣལ་འབྱོར་འདོད་དོན་ཡིད་བཞིན་འགྲུབ་པར་མཛོད། །ལོག་འདྲེན་བགེགས་ཀྱི་ཚོགས་རྣམས་ཕྱིར་དེངས་ཤིག

། གཏོར་མ་ཕྱི་རོལ་ཕུལ། ཨོཾ་སུཾ་བྷ་ནི་སུཾ་བྷ་ནི་ཧཱུྃ་ཧཱུྃ་ཕཊ། ཨོཾ་གྲྀཧྞཱ་གྲྀཧྞཱ་ཧཱུྃ་ཧཱུྃ་ཕཊ། ཨོཾ་གྲྀཧྣཱ་པ་ཡ་གྲྀཧྣཱ་པ་ཡ་ཧཱུྃ་ཧཱུྃ་ཕཊ། ཨོཾ་ཨཱ་ན་ཡ་ཧོཿབྷ་ག་ཝཱན་བིདྱཱ་རཱ་ཛ་ཧཱུྃ་ཧཱུྃ་ཕཊ། ཞེས་བགེགས་བསྐྲད་ལ། རྡོ་རྗེའི་སྲུང་འཁོར་ཕྱོགས་བཅུར་འབར་བ་དང༌། །སྒོ་མཚམས་ལྷ་མོ་རྣམས་ཀྱིས་བར་ཆད་བཟློག །ཨོཾ་བཛྲ་ཝཱ་རཱ་ཧཱི་ཧྲིཿགྷ་གྷ་གྷཱ་ཏ་ཡ་གྷཱ་ཏ་ཡ། གནོད་བྱེད་སརྦ་དུཥྚཱན་ཧཱུྃ་ཕཊ་སྭཱ་ཧཱ། ཞེས་མཚམས་བཅད། མཆོད་པ་བྱིན་རླབས་ནི། ཨོཾ་ཨཱཿབིགྷྣན་གྱི ས་བསངས། སྭ་བྷཱ་ཝ ས་སྦྱངས། སྟོང་པའི་ངང་ལས་ཨ་ལས་ཀ་པཱ་ལ། །ཡངས་པའི་སྣོད་རྣམས་ནང་དུ་ཧཱུྃ་ཡིག་ཚོགས། །འོད་ཞུ་ཀུན་བཟང་རྣམ་ཐར་ལས་ལྷག་པའི། །མཆོད་སྤྲིན་རྒྱ་མཚོ་ནམ་མཁའི་མཐའ་ཀླས་གྱུར། །ཨོཾ་བཛྲ་ཨརྒྷཾ་ཨཱཿཧཱུྃ་སྭཱ་ཧཱ། དེ་བཞིན་དུ། ཨོཾ་བཛྲ་པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་བི་དྱེ། ཤབྡ་ཨཱཿཧཱུྃ་སྭཱ་ཧཱ། སྐྱབས་སེམས་ནི། ན་མོ། བདག་གཞན་མཁའ་མཉམ་སེམས་ཅན་རྣམས། །དཀོན་མཆོག་གསུམ་དང་རྩ་གསུམ་ལྷར། །སྐྱབས་སུ་མཆིའོ་འགྲོ་བའི་དོན། །བྱང་ཆུབ་བར་དུ་སེམས་བསྐྱེད་དོ། ། གསུམ་མམ་བདུན་ནམ་ཉེར་གཅིག་བརྗོད། ཚོགས་ཞིང་ནི། རང་གི་ལྟེ་བའི་ཧྲཱིཿལས་འོད་འཕྲོས་པས། །རྣལ་འབྱོར་མ་དཔལ་འཁོར་བཅས་སྤྱན་དྲངས་གྱུར། །པདྨ་ཀ་མ་ལཱ་ཡ་སྟྭཾ། ཞེས་གདན་འབུལ་དང༌། གུ་རུ་དེ་ཝ་ཌཱ་ཀི་ནི་ན་མོ། ཞེས་ཕྱག་འཚལ། སརྦ་པཱུ་ཛ་པྲ་ཏཱིཙྪ་ཨཱཿཧཱུྃ། ཞེས་དང༌། ཨོཾ་རཏྣ་མཎྜལ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ཞེས་མཆོད་པ་ཕུལ། རྡོ་རྗེ་འཆང་ཆེན་དཔལ་ལྡན་འཁོར་ལོའི་མགོན། །རྩ་བ་བརྒྱུད་བཅས་ཡི་དམ་ལྷ་རབ་འབྱམས། །ཡེ་ཤེས་ཆོས་སྐྱོང་བཀའ་སྲུང་རྒྱ་མཚོ་ལ། །གསོལ་འདེབས་བདག་རྒྱུད་སྨིན་གྲོལ་བྱིན་གྱིས་རློབས། ། ཞེས་གསོལ་བ་བཏབ། ཚོགས་ཞིང་འོད་ཞུ་རང་ཐིམ་དབྱེར་མེད་གྱུར། དེ་ནས་བདག་བསྐྱེད་ཀྱི་རིམ་པ་ལ། ཚད་མེད་བསྒོམ་པ། འགྲོ་བ་སེམས་ཅན་བདེ་ལྡན་སྡུག་བསྔལ་བྲལ། །དགའ་དང་ལྡན་ཞིང་བཏང་སྙོམས་གནས་གྱུར་ཅིག

།ཨོཾ་སྭ་བྷཱ་ཝ ས་སྦྱངས། གཟུང་འཛིན་ཆོས་ཀུན་སྟོང་པའི་ངང་ཉིད་ལས། །ཨེ་ལས་ཆོས་འབྱུང་གྲུ་གསུམ་གཞལ་ཡས་ཁང༌། །ཕྱི་དཀར་ནང་དམར་དབུས་སུ་གདན་པདྨ། །རོ་དང་ཉི་སྟེང་རང་རིག་བུམ་མདུན་སྐབས་ཡི་གེ་ཞེས་ཁ་བསྒྱུར་དགོས། ཧྲཱིཿདམར་པོ། །འཕྲོ་འདུས་དོན་གཉིས་བྱས་ནས་རྣལ་འབྱོར་མ། །མདོག་དམར་འོད་ཀྱིས་སྟོང་གསུམ་ཀུན་ཁྱབ་གསལ། །ཆོས་སྐུ་ཉག་གཅིག་ཞལ་ལ་དུས་གསུམ་གཟིགས། །སྤྱན་གསུམ་བདུད་འཇོམས་ཁྲོ་གཉེར་ཞལ་ཨཾ་གཙིགས། །དབུ་སྐྲ་ཁམ་ནག་འབར་བར་རིགས་ལྔ་མཚོན། །ཐོད་སྐམ་དབུ་རྒྱན་ཐབས་ཤེས་ཕྱག་གཉིས་ཀྱིས། །གྲི་གུག་ཐོད་ཁྲག་རོལ་ཞིང་འགྱིང་བའི་ཚུལ། །ཐབས་ཀྱི་ཁ་ཊྭཱྃ་དཀུར་བརྟེན་བཅུ་དྲུག་གི། །ལང་ཚོ་སྒེག་པའི་དཀར་འཛིན་ཆུ་འཛིན་རྒྱས། །ཕྱིན་དྲུག་རང་བཞིན་རུས་པའི་ཕྱག་རྒྱ་ལྔ། །དྲིལ་གཡེར་རྒྱན་དང་འདུ་བྱེད་དག་པའི་བརྡར། །མགོ་རློན་དོ་ཤལ་མེ་ཏོག་དམར་པོའི་ཕྲེང༌། །མཐའ་གཉིས་མི་གནས་གཡས་བསྐུམ་གཡོན་བརྐྱང་ཞབས། །དཔའ་མོ་རོལ་པའི་གར་སྟབས་དང་བཅས་བཞུགས། །གནས་བཞིར་ཧ་རི་ནི་སའི་ཡི་གེ་ལས། །མཁའ་འགྲོ་སྔོ་སེར་དམར་ལྗང་རྡོ་རྗེ་དང༌། །རིན་ཆེན་པདྨ་རལ་གྲིས་མཚན་གྲི་གུག །ཐོད་པ་ཁ་ཊྭཱཾ་དཀུར་བརྟེན་རང་འདྲའི་འཁོར། །རིམ་བཞིན་སོ་གཉིས་བཅུ་དྲུག་བརྒྱད་དྲུག་ཅུ། །རྩ་བཞིས་བསྐོར་ཞིང་གཙོ་མོའི་གསང་གནས་སུ། །ཆོས་འབྱུང་བསྣོལ་དབུས་ཧྲཱིཿདང་མཁའ་འགྲོ་བཞི། །སོ་སོའི་ས་བོན་འོད་ཀྱིས་ཨོ་རྒྱན་ནས། །རྣལ་འབྱོར་མ་ཚོགས་མདུན་མཁར་སྤྱན་དྲངས་གྱུར། །བཛྲ་ས་མཱ་ཛཿ དེ་རྣམས་སྐུ་ལས་སྐུ་འཕྲོས་གསུང་ལས་སྔགས། །ཐུགས་ལས་བྱང་སེམས་རྒྱུན་བབས་གསང་གསུམ་བྱིན། །བདེ་སྟོང་ཏིང་འཛིན་ཡེ་ཤེས་རྒྱུད་ལ་སྨིན། །ལྷ་རྣམས་རང་རང་སྐུར་ཐིམ་གཉིས་མེད་ངང༌། །རྣམ་སྣང་ཧེ་རུ་ཀ་ཡིས་རྒྱས་གདབ་གྱུར། ། དེ་ནས་བསྙེན་དམིགས་དོན་ཀུན་གྲུབ་པའི་འཁོར་ལོ་ནི། གསང་བར་ཆོས་འབྱུང་པདྨ་འདབ་བཞིའི་དབུས། །ཧྲཱིཿམཐར་སྔགས་ཕྲེང་གཡོན་འཁོར་ཕྱོགས་འདབ་བཞིར། །ཧ་རི་ནི་སས་མཚན་པའི་འོད་སྤྲོ་བསྡུས། །འཕགས་མཆོད་འགྲོ་བའི་དོན་བྱས་རང་ཐིམ་གྱུར། །ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ཧཱུྃ་ཧཱུྃ་ཕཊ་སྭཱ་ཧཱ།

ཅི་ནུས་བཟླའོ། །མཐར་ཐུན་བསྡུ་རྫོགས་རིམ་ནི། ཕྱི་ནང་སྣོད་བཅུད་འཁོར་རྣམས་རང་ལ་འདུས། །དེ་ཡང་འོད་ཞུ་ཧྲཱིཿར་ཐིམ་ཐིག་ལེ་དང༌། །ནཱ་ད་ལས་འདས་དོན་དམ་སྟོང་ཉིད་ངང༌། ། ཅི་གནས་སུ་བཞག །དེ་ནས། སླར་ཡང་རྣལ་འབྱོར་མ་རུ་ལམ་གྱིས་གསལ། ། ཅེས་ཐུན་མཚམས་ལ་འཇུག །ལག་མཆོད་བྱ་བ་ནི། བདུད་རྩི་བསངས་བ་དང༌། ལག་གཉིས་ཀྱང་བསངས་ལ། ཨོཾ་ཨཱཿབིགྷྣཱན་ སོགས་དང༌། མཚན་ལྡན་རྡོ་རྗེ་ཀ་པཱ་ལར། །ཨ་མྲྀ་ཏ་བཞིས་བཀང་དབུས་དང༌། ལག་གཡོན་མཐིལ་བཅས་སོ་སོ་ལ། །ཨོཾ་སྭ་བྷཱ་ཝ་ སོགས་བརྗོད་ལ་གཡོན་དུ་ཟླུམ་སྐོར་དང༌། ཨོཾ་ཨཱཿཧཱུྃ་ གིས་ཆོས་འབྱུང་བྲི། དབུས་དང་ཕྱོགས་བཞིར། ཧྲཱིཿཧ་རི་ནི་ས ་ཐིག་ལེ་ལྔ་བཀོད། ཆོས་འབྱུང་པད་འདབ་བཞི་ལྡན་དབུས། །ཡི་གེ་ལྔ་ཡི་འོད་སྤྲོ་བསྡུས། །དོན་གཉིས་བྱས་ཏེ་ལྷ་ལྔར་གྱུར། །སརྦ་པཱུ་ཛ་ཨཱཿཧཱུྃ། ཤྲཱི་བཛྲ་ཡོ་གི་ནི་ན་མོ། སླར་ཡང་འོད་འཕྲོས་དཔའ་བོ་རྣལ་འབྱོར་མ། །མདུན་མཁར་ཡེ་ཤེས་འཁོར་ལོ་སྤྱན་དྲངས་གྱུར། །བཛྲ་སརྦ་པཱུ་ཛ་ཧོ། ཨོཾ་ན་མོ་ན་མ་ཧཱུྃ། ནམ་མཁའི་ལྷ་རྣམས་ལག་པའི་ལྷར་འདུས་ནས། །ཆང་ནང་ལྷར་ཐིམ་ཡེ་ཤེས་བདུད་རྩིར་གྱུར། །ཨོཾ་ཨཱཿཧཱུྃ། གཡོན་པའི་མཐེབ་སྲིན་གྱིས་བདུད་རྩི་འཐོར་བཞིན། ཨོཾ་བཛྲ་བཻ་རོ་ཙ་ནི་ སོགས་བརྗོད། སྲུང་དང་བཟློག་པའི་མཁའ་འགྲོའི་དྲྭ་གུར་གཏམས། །རང་ལ་འཐོར་ཞིང་སྔགས་བརྗོད། ལུས་ཀྱི་བ་སྤུའི་གྲངས་མཉམ་མཁའ་འགྲོས་ཁེངས། ། ཚོགས་དང་མཆོད་རྫས་ལ་འཐོར་སྔགས་བརྗོད། གནས་དང་ཡོ་བྱད་དག་པ་ཆེན་པོར་བསྒྱུར། །བཀའ་བརྒྱུད་བླ་མ་ཡི་དམ་ཆོས་སྐྱོང་དང༌། འགྲོ་ཀུན་ལྷར་གསལ་ཞལ་དུ་ཨོཾ་ཨཱཿཧཱུྃ། བདུད་རྩི་འབུལ་ཞིང༌། ཨོཾ་ཨཱཿཧཱུྃ། རང་གིས་ཀྱང་མྱོང༌། དེ་ནས་བུམ་བསྐྱེད་ནི། བདུད་རྩི་འཐོར་ལ། ཨོཾ་ཨཱཿབིགྷྣཱན་ གྱིས་བསངས། སྭ་བྷཱ་ཝ ས་སྦྱངས། སྟོང་ལས་བྷྲཱུྃ་ཡིག་ཡོངས་གྱུར་རིན་པོ་ཆེའི། །བུམ་བཟང་དམར་པོ་མཚན་ཉིད་ཡོངས་སུ་རྫོགས། །ལྷ་ཡི་དར་དང་ཙུ་ཏའི་ཡལ་གས་བརྒྱན། །ཉེར་ལྔའི་རྫས་གཏམས་བདུད་རྩིའི་ཆུས་གང་དབུས། །ཨེ་ལས་ཆོས་འབྱུང་གྲུ་གསུམ་

སོགས་བདག་བསྐྱེད་ལྟར། གར་སྟབས་དང་བཅས་བཞུགས། ། བར་དང༌། ཕྱོགས་བཞིར་ཧ་རི་ནི་ས་ཡོངས་གྱུར་ལས། །རིགས་བཞི་མཁའ་འགྲོ་རང་མདོག་གྲི་ཐོད་དང༌། །ཁ་ཊྭཱཾ་དཀུར་བརྟེན་གཙོ་མོའི་གསང་གནས་ཧྲཱིཿ །འཁོར་བཞིའི་ས་བོན་འོད་འཕྲོས་ཨོ་རྒྱན་ནས། །དཔའ་བོ་རྣལ་འབྱོར་མ་ཚོགས་སྤྱན་དྲངས་པའི། །སྦྱོར་མཚམས་བྱང་སེམས་དཀར་དམར་རྒྱུན་འབབས་པས། །མེ་ལོང་ཐོད་པ་བུམ་དཀྱིལ་དབྱེར་མེད་གྱུར། ། བར་དམིགས་ལ་སྔགས་བཟླའོ། མཐར། དཀྱིལ་འཁོར་གསུམ་ཁེངས་བུམ་ལྷ་འོད་ཞུར་གྱུར། ། དེ་ནས་མདུན་བསྐྱེད་བསྒྲུབ་པ་རས་བྲིས་བདུད་རྩིས་བསངས། སྟོང་ལས་མདུན་མཁར་ཆོས་འབྱུང་གཞལ་ཡས་ཁང༌། ། སོགས་བདག་བསྐྱེད་ལྟར་དང༌། གར་སྟབས་དང་བཅས་བཞུགས། ། བར་དང༌། ཕྱོགས་བཞིར་ཧ་རི་ནི་ས་ཡོངས་གྱུར་ལས། །རིགས་བཞི་མཁའ་འགྲོ་རང་མདོག་གྲི་ཐོད་དང༌། །ཁ་ཊྭཱྃ་དཀུར་བརྟེན་གཙོ་མོའི་གསང་གནས་ཧྲཱིཿ འཁོར་བཞིའི་ས་བོན་འོད་འཕྲོས་ཨོ་རྒྱན་ནས། །གཙོ་འཁོར་སངས་རྒྱས་བྱང་སེམས་སྤྱན་དྲངས་གྱུར། །བཛྲ་ས་མཱ་ཛཿ ཧཱུྃ། ཆོས་དབྱིངས་སྤྲོས་བྲལ་བདེ་ཆེན་འདུས་མ་བྱས། །རང་སྣང་མ་འགགས་བཀའ་བརྒྱུད་བླ་མ་དང༌། །ཡི་དམ་དཔའ་བོ་རྣལ་འབྱོར་མ་དཔལ་ཚོགས། །ཡེ་ཤེས་ཆོས་སྐྱོང་འཁོར་བཅས་གཤེགས་སུ་གསོལ། །ཨོཾ་ཨེ་ཨཱ་རལླི་ཧོཿ བཛྲ་ཝཱ་རཱ་ཧཱི་ས་པ་རི་ཝཱ་ར་ཛཿཧཱུྃ་བྃ་ཧོཿ ས་མ་ཡ་སྟྭཾ་དྱྀ་ཤྱ་ཧོ། ཕེཾ་ཕེཾ་ཕེཾ། ཞེས་སྤྱན་དྲངས་ལ། པདྨ་ཀ་མ་ལ་ཡ་སྟྭཾ། ཨོཾ་ཤྲཱི་བཛྲ་ཝཱ་རཱ་ཧི་བཛྲ་ཨརྒྷཾ། པུཥྤེ། དྷུ་པེ། ཨཱ་ལོ་ཀེ། གནྡྷེ། ནཻ་བི་དྱེ། ཤབྡ་པྲ་ཏཱིཙྪ་ཨཱཿཧཱུྃ། པཉྩ་ཨ་མྲྀ་ཏ་ཨཱཿཧཱུྃ། ནང་མཆོད་ཕུལ་བ་དང༌། འཁྱུད་རྒྱ་བྱས་ལ། མཱ་ཏངྒི་ཨཱཿཧཱུྃ། དེ་རྣམས་སྐུ་ལས་སྐུ་འཕྲོས་ སོགས་བདག་བསྐྱེད་བཞིན་དང༌། རྒྱས་གདབ་གྱུར། བར། མདུན་བསྐྱེད་ལ་དམིགས་ཏེ་བཟླས་པ་བྱ། དེ་ནས་བསྟོད་པ་ནི། བདེ་སྟོང་ཟུང་འཇུག་ལྷན་སྐྱེས་སྐུ། །རྣམ་པ་ཀུན་གྱི་མཆོག་ལྡན་མ། །དུས་གསུམ་རྒྱལ་རྣམས་བསྐྱེད་པའི་གཞི། །རྡོ་རྗེ་བཙུན་མོར་ཕྱག་འཚལ་བསྟོད། །

ཕྱི་ནང་གི་མཆོད་པ་རྣམས་འབུལ་བ་ནི། ཡན་ལག་བརྒྱད་ལྡན་ཡིད་འོང་མཆོད་ཡོན་དང༌། །ཆུ་དང་ཐང་སྐྱེས་ལྷ་ཡི་མེ་ཏོག་ཚལ། །སྤོས་ངད་ལྡང་བའི་སྤྲིན་ཆེན་དྲྭ་བ་མཛེས། །སྣང་གསལ་ཉི་ཟླའི་རང་བཞིན་ཅིར་ཡང་འཚེར། །དྲི་ཆབ་བསུང་ཞིམ་རླབས་ཕྲེང་ཆལ་ཆིལ་གཡོ། །རོ་བརྒྱ་ལྡན་པའི་བཤོས་གཙང་ཚར་དུ་དངར། །རྒྱུད་མངས་རོལ་མོའི་བྱེ་བྲག་སྲིད་གསུམ་ལྡིར། །རྣལ་འབྱོར་མ་མཆོག་འཁོར་དང་བཅས་ལ་འབུལ། ། སོ་སོའི་སྔགས་རྒྱ་དང་བཅས། ཨོཾ་ཤྲཱི་བཛྲ་ཝཱ་རཱ་ཧཱི་བཛྲ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། དེ་བཞིན་དུ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱ། ཤབྡ། བར་སྔར་བཞིན་འགྲེའོ། །རྡོ་རྗེའི་གཟུགས་སྒྲ་དྲི་རོ་རེག་བྱ་ཆོས། །ཤ་ཆེན་གསུར་དུད་ཞུན་མེ་བྱང་སེམས་རྒྱུན། །རྡོ་རྗེ་དྲི་ཆེན་དྲི་ཆུ་ཅང་ཏེའུ། །མྱོས་བྱེད་བཞི་ལྡན་དམ་རྫས་ཨ་མྲྀ་ཏ། །མཚན་བཟང་བདེ་སྐྱོང་ཀ་པཱ་ལར་གཏམས་ནས། །ཐབས་ཤེས་དབྱེར་མེད་ངང་དུ་མཆོད་བཞེས་རོལ། །བླ་མེད་གྲུབ་མཆོག་ཡེ་ཤེས་དངོས་ཀུན་སྩོལ། །བཛྲ་ཝཱ་རཱ་ཧཱི་ཨོཾ་ཨཱཿཧཱུྃ། དེ་བཞིན་དུ། བུདྡྷ་ཌཱ་ཀི་ནཱི་ཡེ། བཛྲ༴ རཏྣ༴ པདྨ༴ ཀརྨ༴ བི་ཤྭ༴ ལོ་ཀ་ཌཱ་ཀི་ནཱི་ཡེ་ཨོཾ་ཨཱཿཧཱུྃ། སོགས་ཀྱིས་ནང་མཆོད་འབུལ་བ་དང༌། བཀའ་བརྒྱུད་བླ་མ་ཡི་དམ་ཆོས་སྐྱོང་དང༌། །འགྲོ་ཀུན་ལྷར་གསལ་ཞལ་དུ་ཨོཾ་ཨཱཿཧཱུྃ། ཞེས་འབུལ། དེ་ནས་དབང་ལེན་པར་སྤྲོ་ན། ལས་བུམ་གྱིས་ཁྲུས་བྱས་ལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་དང༌། ཨོཾ་མཎྜལ་ལ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། གིས་མཎྜལ་དང་གསོལ་གདབ་ནི། བདག་ནི་འཁོར་བར་སྐྱོ་ཞིང་ཐར་པའི་ལམ། །འཇུག་འདོད་ལགས་ན་དམ་པས་རྗེས་འཛིན་གསོལ། ། འདི་རིགས་ལན་གསུམ་མམ་གཅིག་བྱ། དགའ་ཆེན་སྟོན་པ་ཁྱོད་གཅིག་པུ། །བདག་ལ་དམ་ཚིག་དེ་ཉིད་དང༌། །བྱང་ཆུབ་སེམས་དང་སྐྱབས་གསུམ་སྩོལ། །མགོན་པོས་ཐར་པའི་གྲོང་གཞུག་འཚལ། །

ལན་གསུམ། རྒྱུན་བཤགས་ནི། མཆོག་གསུམ་སྐྱབས་མཆི་སྡིག་ཀུན་བཤགས། །དགེ་ལ་ཡི་རང་བྱང་སེམས་བཟུང༌། །གཞན་ཕན་སེམས་བསྐྱེད་འགྲོ་དོན་གཉེར། །བྱང་ཆུབ་སྤྱོད་བཞིན་སངས་རྒྱས་ཤོག ། ལན་གསུམ། སློབ་མ་ལྷར་གསལ་གནས་གསུམ་འབྲུ་གསུམ་མཚན། །ཨོཾ་ཨཱཿཧཱུྃ། དྲིའི་ཐེག་ལེ་བྱ། ལྟེ་བ་སྙིང་ག་ཁ་དང་མགོ་སྤྱི་གཙུག་སྨིན་མཚམས་རྣམས་སུ་རྡོ་རྗེ་བསྡམས་པའི་གུང་མོ་གཉིས་གཤིབས་ཏེ་བརྐྱང་བ་རྡོ་རྗེའི་རྒྱས་སོ་སོར་རེག་ལ། ཨོཾ་བྃ། ཧཾ་ཡཾ། ཧྲཱིཾ་མཾ། ཧྲིཾ་ཧྲིཾ། ཧཱུྃ་ཧཱུྃ། ཕཊ་ཕཊ། གོ་ཆའི་དཔའ་མོས་གནས་རྣམས་བསྲུང་པར་གྱུར། །ཨོཾ་ཙཀྵུ་བྷནྡྷ་བཱ་ར་མཱ་ཎ་ཡེ་ཧཱུྃ། གདོང་དར་བཅིངས། ཨོཾ་ཨཱ་ཁཾ་བཱི་ར་ཧཱུྃ། མེ་ཏོག་བྱིན། སྔར་ལྟར་ཞིང་སྐྱོང་དང་མཁའ་འགྲོའི་གཏོར་མ་བཏང༌། སྲུང་འཁོར་དང་མཚམས་བཅད། སྙིང་ཁར་ཟླ་དཀྱིལ་རྡོ་རྗེ་རྩེ་ལྔས་མཚན། །ཨོཾ་སརྦ་ཡོ་ག་ཙིཏྟ་ཨུཏྤ་དཱ་ཡཱ་མི། ལན་གསུམ། རྡོ་རྗེ་སྙིང་ཁར་བཞག་ལ། ཨོཾ་སུ་ར་ཏེ་ས་མ་ཡ་སྟྭཾ་ཧོ། སིདྡྷི་བཛྲ་ཡ་ཐཱ་སུ་ཁཾ། དེ་ཉིད་བརྟན་པར་མོས། རྒྱལ་བ་སྲས་བཅས་དཔའ་བོ་དང༌། །རྣལ་འབྱོར་མ་རྣམས་བདག་ལ་དགོངས། །རིགས་ལྔ་སྤྱི་དང་བྱེ་བྲག་གི། །སྡོམ་པ་དམ་ཚིག་སོ་སོར་བཟུང༌། ། ལན་གསུམ། མགོ་བོར་རྡོ་རྗེ་བཞག ། དེང་ཁྱོད་རྡོ་རྗེ་གསང་བ་ཆེའི། །བཀའ་བཞིན་རྗེས་སུ་བསྒྲུབ་པར་གྱིས། ། དམ་ཆུ་བཏུང༌། ཨོཾ་བཛྲ་ཌཱ་ཀི་ནཱི་ཨ་མྲྀ་ཏོ་ད་ཀ་ཋ། ཡེ་ཤེས་འབེབས་པའི་ཆེད་དུ་གསོལ་བ་གདབ་པ་ནི། རྡོ་རྗེ་འཛིན་པ་དཔའ་བོ་རྣལ་འབྱོར་ཚོགས། །ཡེ་ཤེས་བདག་རྒྱུད་སྨིན་པར་བྱིན་གྱིས་རློབས། ། ལན་གསུམ། སྐྱིལ་ཀྲུང་ཕྱེད་ལང་སྤྱི་བོར་ཆོས་འབྱུང་གི་རྒྱ་བྱས་ལ། རླུང་དཀྱིལ་སྟེང་དུ་རང་ཉིད་རྗེ་བཙུན་མར། །གསལ་བའི་ལྟེ་བར་ཆོས་འབྱུང་འབར་དབུས་ཧྲཱིཿ །སྔགས་ཕྲེང་དྲག་འཁོར་འོད་ཀྱིས་མདུན་དཀྱིལ་དང༌། །ཨོ་རྒྱན་གནས་ནས་ཡེ་ཤེས་སྤྱན་དྲངས་ཐིམ། ། གུ་གུལ་དང་ཚིལ་ཆེན་བསྲེག །ཌཱ་མ་རུ་བཀྲོལ་ཞིང༌།

ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ཨཱ་ཝེ་ཤ་ཡ་ཨཱ་ཝེ་ཤ་ཡ། ཨ་ཨཱཿཧྲཱིཿཧྲཱིཿཧྲཱིཿཕེཾ་ཕེཾ་ཕེཾ། ངོ་སྤྲད་རྡོ་རྗེའི་གླུ་ནི། སྣང་བ་སྣ་ཚོགས་ཆོ་འཕྲུལ་རྣམས། །རང་སེམས་བདེ་ཆེན་ཡེ་ཤེས་རྩལ། །ལྷན་སྐྱེས་སྤྲོས་བྲལ་ཆོས་སྐུའི་མདངས། །གཉུག་མའི་ངོ་བོར་མངོན་དུ་གསལ། ། ཡེ་ཤེས་བརྟན་པའི་ཕྱིར་མགོ་བོར་རྡོ་རྗེ་བཞག་ལ། ཏིཥྛ་བཛྲ། དཀྱིལ་འཁོར་དུ་མེ་ཏོག་དོར་ལ། བཛྲ་ཌཱ་ཀི་ནཱི་པྲ་ཏཱིཙྪ་བཛྲ་ཧོ། ཞེས་བརྗོད། བཅོམ་ལྡན་འདས་མས་རྗེས་བཟུང་མཛོད། ། མེ་ཏོག་དེ་ཉིད་སྤྱི་བོར་བཀོད་ལ། 

ཨོཾ་བཛྲ་ནཻ་ཏྲ་ཨ་པ་ཧ་ར་པ་ཏྲ་ལཾ་ཧྲཱིཿ མིག་དར་བསལ། ལྷ་ངོ་སྤྲད་པ་ནི། རྟེན་དང་བརྟེན་པའི་དཀྱིལ་འཁོར་མཐོང་བར་གྱུར། ། དབང་དངོས་གཞིའི་དོན་དུ། ཨོཾ་མཎྜལ་ལ་པཱུ་ཛ་ སོགས་དང༌། གསོལ་གདབ་ནི། ལྷ་ཚོགས་རྣམས་ཀྱིས་ཟག་མེད་ཡེ་ཤེས་མཆོག །དབང་བཞིའི་ཆུ་བོའི་སྨིན་བྱེད་སྩལ་དུ་གསོལ། ། ལན་གསུམ་གསོལ་བ་གདབ། དབང་རྫས་རྣམས་ཐོགས་ལ། བླ་མ་རྡོ་རྗེ་རྣལ་འབྱོར་མ་རྣམས་ཀྱིས། །རིག་པའི་དབང་ལྔ་བསྐུར་བའི་དགོངས་པ་མཛད། །བུམ་ཐོད་བདུད་རྩིའི་དབང་བསྐུར་ཅོད་པན་བཅིངས། །རྡོ་རྗེ་དང་ནི་དྲིལ་བུ་མིང་དབང་བསྐུར། །མཁའ་འགྲོ་རིགས་བཞིའི་ཕྱག་མཚན་གཏད་ནས་སུ། །སྐུ་གསུང་ཐུགས་ཡོན་ཕྲིན་ལས་དབང་ཐོབ་ནས། །དུག་ལྔ་རྣམ་དག་ཡེ་ཤེས་ལྔ་མངོན་གྱུར། །རིགས་ལྔས་རྒྱས་གདབ་བུམ་དབང་ཐོབ་བསྐྱེད་རིམ། །སྣང་སྟོང་དབྱེར་མེད་བསྒོམ་དབང་སྤྲུལ་སྐུ་འགྲུབ། ། གསང་དབང་ནི། རྣལ་འབྱོར་མ་དང་སྡོམ་པ་མཉམ་སྦྱོར་གྱི། །བྱང་སེམས་བདུད་རྩིའི་གསང་བའི་དབང་བསྐུར་རོ། ། ཐོད་པའི་བདུད་རྩི་བཏུང༌། རྩ་འཁོར་བཞི་བརྒྱུད་བདེ་བས་ཁྱབ་རྫོགས་རིམ། །གསལ་སྟོང་བསྒོམ་དབང་ལོངས་སྐུ་འགྲུབ་པར་གྱུར། ། ཤེར་དབང་ནི། མེ་ལོང་སིནྡྷཱུ་ར་ལྟེ་བར་བཞག་ནས། མེ་ལོང་དལ་ལས་རྣལ་འབྱོར་མ་འཕྲོས་ནས། །ལྟེ་བར་ཞུགས་པས་ཙཎྜའི་མེ་འབར་བས། །ཧཾ་ཞུ་རྩ་འཁོར་བཞི་བརྒྱུད་དགའ་བཞི་མྱོང༌། །འོད་གསལ་བསྒོམ་དབང་ཆོས་སྐུ་འགྲུབ་པར་གྱུར། ། དབང་བཞི་པ་ནི། སེམས་ཉིད་གཞི་རྩ་བྲལ་བ་ཕྱག་རྒྱ་ཆེ། །སྣང་སེམས་གཉིས་མེད་ཆོས་སྐུར་ཤེས་པར་གྱིས། །སྒོ་གསུམ་སྒྲིབ་དག་རིག་སྟོང་ལྷན་ཅིག་སྐྱེས། །བསྒོམ་པར་དབང་ཞིང་ངོ་བོ་ཉིད་སྐུ་འགྲུབ། ། སློབ་དཔོན་དབང་ནི། སློབ་མ་རྡོར་འཆང་སྙེམས་མ་ཡབ་ཡུམ་སྦྱོར། །གསལ་བར་དབང་ལྷས་ཁྲུས་གསོལ་དབང་བསྐུར་རོ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ལྷ་རྣམས་རང་ཐིམ་མི་བསྐྱོད་དབུ་བརྒྱན་གྱུར། །

རྡོར་དྲིལ་འཛིན་ལ། ཐབས་ཤེས་རྡོར་དྲིལ་ཐུགས་གསུང་སྐུའི་དམ་ཚིག ། དེ་ནས་འཁྱུད་རྒྱ་བཅས། བརྟན་ཅིང་འཇིག་རྟེན་ལས་འདས་སློབ་དཔོན་དབང༌། ། སིནྡྷཱུ་ར་སྤྱི་བོར་བྱུགས་ལ། བླ་མའི་སྤྱི་བོར་བསྒོམ་ཞིང་རྟག་ཏུ་བསྟེན། ། ལྟེ་བར་ཡང་བྱུགས། ཕྲེང་བ་གཏད་ལ། ཨོཾ་བཛྲ་བཻ་རོ་ སོགས་ལན་གསུམ་བཟླ། མགྲིན་པར་བྱུགས། དམ་ཚིག་བསྒྲག་པ་ནི། ཕྱི་ནང་རྩ་བ་ཡན་ལག་དམ་ཚིག་རྣམས། །བསྲུང་ཞིང་ཕྲིན་ལས་རབ་འབྱམས་བསྒྲུབ་པར་བྱོས། ། ཞེས་བསྒོ། སློབ་མས། བཀའ་སྩལ་དང་ལེན་དེང་ནས་བདག་བྲན་འབུལ། ། ཞེས་ཞུའོ། །དེ་ནས། ཨོཾ་མཎྜལ་པཱུ་ཛ་ སོགས་ཀྱིས་གཏང་རག་ཕུལ། ཚོགས་རྫས་རྣམས་གོང་གི་འདུད་རྩི་ལྟར་བྱིན་བརླབ་ནས། ན་མོ། ཐབས་ཤེས་གཉིས་མེད་ཚོགས་འཁོར་ལོ། །རང་བཞིན་རྣམ་དག་སྐྱེ་མེད་ངོ་བོ་ནི། །ཨཱ་ལི་ཀཱ་ལི་མཚན་ཉིད་རྣམ་དག་པ། །ཤ་ལྔ་བདུད་རྩི་ལྔ་ཡི་མཆོད་སྤྲིན་གྱུར། ། སྤྱན་དྲངས་པ་ནི། གནས་འོག་མིན་ཆོས་དབྱིངས་ཀྱི་ཕོ་བྲང་ནས། །ཕ་བཀའ་བརྒྱུད་བླ་མ་རྣམས་འདིར་གཤེགས་གསོལ། །གནས་བདེ་ཆེན་མཁའ་སྤྱོད་ཀྱི་ཞིང་ཁམས་ནས། །མ་རྣལ་འབྱོར་མཁའ་འགྲོའི་ཚོགས་སྐུ་བཞེངས་ཤིག །གནས་རབ་འཇིགས་དུར་ཁྲོད་ཀྱི་གནས་བརྒྱད་ནས། །ཆོས་སྐྱོང་བའི་བཀའ་སྲུང་རྣམས་སྐུ་བསྐྱོད་འཚལ། །འདོད་ཡོན་ཚོགས་ཟག་མེད་ཀྱི་རང་བཞིན་ལ། །དགྱེས་པར་རོལ་སྣོད་བཅུད་ཀུན་བྱིན་གྱིས་རློབས། །ཨོཾ་སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི། ག་ཎ་ཙཀྲ་ལ་ཁ་རཾ་ཁཱ་ཧི། ཞེས་ཚོགས་ཕུད་གཏོར་མའི་ནང་བླུགས་ནས་བདུད་རྩི་བྲན་ལ་དཀྱིལ་འཁོར་པར་འབུལ་བ་ནི། གཏོར་མ་ལྔ་པོ། ཨོཾ་ཨཱཿབིགྷྣཱན་ སོགས་བྱིན་རླབས་སྔར་ལྟར་དང་བཅས། ཨོཾ་ཨཱཿཧཱུྃ། ལན་གསུམ་དང༌། འབར་བའི་རྒྱས། ཕེཾ་ཕེཾ་ཕེཾ། གཏོར་མགྲོན་དུ་རྣལ་འབྱོར་མའི་ཚོགས་སྤྱན་དྲངས་ཤིང༌། པད་ཀོར་ཐལ་མོ་ཁ་ཕྱེ་བ་དང༌། མཐར་སེ་གོལ་བརྡེབ་ཅིང༌། ཨོཾ་བཛྲ་ཨཱ་ར་ལི་ཧོཿ ཛཿཧཱུྃ་བྃ་ཧོཿ བཛྲ་ཌཱ་ཀི་ནཱི་ས་མ་ཡ་སྟྭཾ་དྲྀ་ཤྱ་ཧོཿ

ལན་གསུམ། ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ཨི་དཾ་བ་ལིཾ་པཱུ་ཛ་ཁཱ་ཧི་ཁཱ་ཧི་གྲྀ་ཧྞ་མ་མ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ལན་གསུམ་དང༌། བཛྲ་ཌཱ་ཀི་ནཱི། དེ་བཞིན་དུ། བུདྡྷ། རཏྣ། པདྨ། ཀརྨ། བི་ཤྭ། ལོ་ཀ་ཌཱ་ཀི་ནཱི་ཨི་དཾ་བ་ལིང་ སོགས་གོང་ལྟར་ལན་གསུམ། ལྗགས་ཧཱུྃ་རྡོ་རྗེ་དམར་པོའི་འོད་སྦུ་གུས། །བདུད་རྩི་གཏོར་མ་གསོལ་བས་མཉེས་པར་གྱུར། །ཨོཾ་བཛྲ་ཨརྒྷཾ། ནས། ཤབྡ འི་བར་གྱིས་མཆོད། པཉྩ་ཨ་མྲྀ་ཏ་ཨཱཿཧཱུྃ། མཱ་ཏངྒི་ཨཱཿཧཱུྃ་ གིས་མཆོད། བཛྲ་ཝཱ་རཱ་ཧཱི་ན་མོ་ཧཱུྃ། ཞིང་སྐྱོང་བ་སོགས་ལ། ཨོཾ་ཁ་ཁ་ཁཱ་ཧི་ སོགས་ལན་བཞི་དང༌། ཨོཾ་ཧྲིཾ་ཧྲིཾ་ཧཾ་ཧཾ་ཧེ་ཧེ་ཧི་ཧི་ཕེཾ་ཕེཾ། གསུམ་གྱིས་ལས་ཀྱི་མཁའ་འགྲོ་རྣམས་ལ་འབུལ། མཆོད་སྦྱིན་གཏོར་མ་འདི་བཞེས་ལ། །ཡིད་ལ་འདོད་པའི་དོན་ཀུན་མཛོད། ། ཕྲིན་ལས་བཅོལ། ཆོས་སྐྱོང་ལ། དཔལ་ལྡན་རྡོ་རྗེ་ནག་པོ་ཆེ། །ལྕམ་དྲལ་བཀའ་འཁོར་སྲུང་མའི་ཚོགས། །མཆོད་གཏོར་འདི་བཞེས་རྣལ་འབྱོར་སྐྱོང༌། །ཕྲིན་ལས་རྣམ་བཞི་བསྒྲུབ་ཏུ་གསོལ། ། ཅེས་ཕུལ། དེ་ནས་ཚོགས་ལ་རོལ། ཕུད་ལྷག་ཕྱོགས་གཅིག་ཏུ་བསྡུས་ལ། ཨོཾ་ཨཱཿཧཱུྃ། གིས་བྱིན་བརླབ། ཧཱུྃ། ལས་དང་འཇིག་རྟེན་ཌཱ་ཀི་མ། །ཤ་ཟ་མཁའ་འགྲོ་ཡང་འཁོར་བཅས། །ཕུད་ལྷག་བཤལ་ཆུའི་གཏོར་མ་བཞེས། །བསྟན་སྲུང་རྣལ་འབྱོར་བར་ཆད་ཟློག །ཨོཾ་ཨུཙྪིཥྚ་བ་ལྱཱིཾ་བྷཀྵ་བྷཀྵསཱི་སྭཱ་ཧཱ། ཕྱི་རོལ་དོར། དེ་ནས་རྗེས་ཀྱི་མཆོད་པ་ནི། ཨོཾ་ཤྲཱི་བཛྲ་ཝཱ་ར་ཧཱི་ས་པ་རི་ཝཱ་ར་བཛྲ་ཨརྒྷཾ། ནས། ཤབྡ འི་བར་དང༌། པཉྩ་ཨ་མྲྀ་ཏ་ཨཱཿཧཱུྃ། མ་ཏངྒི་ཨཱཿཧཱུྃ། ཞེས་མཆོད། བདེ་སྟོང་བླ་མ་ཡིད་བཞིན་གྱི། །ནོར་བུ་གཙུག་གི་རྒྱན་ལྡན་མ། །དུས་གསུམ་སངས་རྒྱས་ཐམས་ཅད་ཀྱི། །ཡུམ་གྱུར་མ་ལ་ཕྱག་འཚལ་བསྟོད། ། ཡི་གེ་བརྒྱ་པས་ཆད་ལྷག་ཁ་བསྐང༌། བཟོད་པར་གསོལ་ནས་འདོད་དོན་གསོལ་བ་ནི། ཐལ་མོ་སྦྱར་ལ། ལྷ་མོ་ཚད་མ་དམ་ཚིག་ཚད་མ་དང༌། །དེས་གསུང་ཚིག་ཀྱང་མཆོག་ཏུ་ཚད་མ་སྟེ། །བདེན་པ་དེ་ཡིས་ལྷ་མོ་མཆོག་གིས་ནི། །བདག་ལ་རྗེས་སུ་འཛིན་པའི་རྒྱུར་གྱུར་ཅིག

།རིགས་སུ་སྐྱེ་དང་དམ་ཚིག་ཅན། །སྐྱོན་མེད་ཀྱཻ་ཡི་རྡོ་རྗེ་སྟོན། །བླ་མ་ལ་གུས་སྙིང་རྗེར་ལྡན། །སྐྱེ་ཞིང་སྐྱེ་བར་འགྱུར་བར་ཤོག །ལག་པས་རྡོ་རྗེ་དྲིལ་བུ་འཁྲོལ། །ཟབ་མོའི་ཆོས་ནི་ཀློག་པ་དང༌། །བཙུན་མོའི་ཤུ་ཀྲ་མཉམ་ཟས་ཅན། །སྐྱེ་ཞིང་སྐྱེ་བར་འགྱུར་བར་ཤོག །སེམས་ཅན་ཐམས་ཅད་སྡིག་མེད་ཅིང༌། །སེམས་ཅན་ཐམས་ཅད་བདེ་གྱུར་ཅིག །གང་གི་ལམ་ནས་འགྲོ་བ་ཡི། །སངས་རྒྱས་ཉིད་དང་འཕྲད་པར་ཤོག །མ་བརྒལ་བ་རྣམས་བསྒྲལ་བ་དང༌། །མ་གྲོལ་བ་རྣམས་བདག་གིས་དགྲོལ། །ད་ལྟ་ཉིད་དུ་རྗེས་བརྩེ་བས། །རྣལ་འབྱོར་བསྟན་བཅོས་གནས་ལ་དགོད། ། ཅེས་སྨོན་ལམ་བཏབ་བོ། །རྟེན་ཡོད་ན། ཨོཾ་སུ་པྲ་ཏིཥྛ་བཛྲེ་སྭཱ་ཧཱ། བརྗོད་ལ་མེ་ཏོག་གཏོར་ཞིང་བརྟན་བཞུགས་བྱའོ། །དེ་མིན། ཨོཾ་བཛྲ་ཝཱ་རཱ་ཧཱི་བཛྲ་མུཿ ཡེ་ཤེས་པ་གཤེགས་ཤིང༌། དམ་ཚིག་པ་རང་ལ་བསྡུ་བ། ཨོཾ་ཨཱཿཧཱུྃ། ཞེས་བརྗོད། བཀྲ་ཤིས་ནི། བྱིན་རླབས་གཏེར་ཆེན་བཀའ་བརྒྱུད་ཀྱི། །བླ་མ་རྣམས་ཀྱི་བཀྲ་ཤིས་གང༌། །ཕྱག་རྒྱ་ཆེན་པོའི་དོན་རྟོགས་ཤོག །དངོས་གྲུབ་འབྱུང་གནས་ཡི་དམ་ལྷ། །དཔའ་བོ་མཁའ་འགྲོའི་བཀྲ་ཤིས་གང༌། །མཆོག་ཐུན་གཉིས་ཀྱིས་རྒྱུད་སྨིན་ཤོག །ཕྲིན་ལས་ཀུན་བདག་རྡོ་རྗེ་བེར། །བསྟན་སྲུང་ཚོགས་ཀྱི་བཀྲ་ཤིས་གང༌། །ཕྱི་ནང་བར་ཆད་ཞི་གྱུར་ཅིག ། ཅེས་མེ་ཏོག་འཐོར་ཞིང༌། སརྦ་བྷཱུ་ཏ་གཙྪ། སེ་གོལ་བརྡེབ་ཅིང༌། འཇིག་རྟེན་པ་རྣམས་རང་གནས་གཤེགས། དཀོན་མཆོག་རིན་ཆེན་གསུམ་ལ་ སོགས་བསྔོ་བ་དང་སྨོན་ལམ་དཀྱུས་མཐུན་བརྗོད་ཅིང་གསང་སྔགས་གསང་བའི་ཕྱིར་རྗེས་མི་མངོན་པར་བྱའོ། །དེ་ལྟར་བདག་བསྐྱེད་རྐྱང་པ་སྔོན་འགྲོ་བཞི་རིམ་སོགས་ལ་སྦྱར་བའམ། རྒྱུན་གྱི་ཉམས་ལེན་ལྟ་བུར་ཡང་ཁྱེར་བདེ་སྙམ་ཞིང་སྒྲུབ་པའི་མཆོད་པའམ། དུས་ཀྱི་མཆོད་པ་དང་འབྲེལ་བའི་སྐབས་གཞུང་མཐར་ཆགས་སུ་བཏོན་པ་དང༌། ཚོགས་བརྒྱ་བཏང་སྐབས་ཀྱང་དེ་དང་མཚུངས་ཤིང༌། བསྡུས་པར་ན་བདག་སྐྱེད་བསྙེན་པ་བསྡུ་རིམ་ཟིན་ནས།

ཚོགས་བྱིན་རླབས་མཆོད་པ་ཁོ་ནས་གྲངས་འཛིན་པ་བཅས་གང་བདེར་བྱའོ། །དེ་ལྟར་དད་དང་དམ་ཚིག་རྣམ་དག་རྒྱལ་ཡུམ་དམ་པ་གང་དེའི་བཞེད་ངོར། སི་ཏུ་པདྨ་ཉིན་བྱེད་དབང་པོས་བསྡུས་པའི་ཚུལ་གྱིས་མངོན་དཀྱིལ་ཚིགས་སུ་བཅད་པ་བཀོད་པ་ལ་ནོངས་པ་གང་མཆིས་རྩ་གསུམ་ལྷ་ལ་བཤགས་ཤིང༌། དགེ་བ་འགྲོ་ཀུན་སངས་རྒྱས་ཐོབ་པའི་རྒྱུར་བསྔོའོ། །མངྒ་ལཾ།། །། ༈ སྔོན་འགྲོ་གཏོར་མ་བཤམས་ནས། བདུད་རྩི་ལྔའི་ཆུས་བསངས་ཤིང༌། ཨོཾ་ཨཱཿབིགྷྣནྟ་ཀྲྀ་ཏ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱ་སྭ་བྷཱ་ཝ་ཤུདྡྷོ་ཧཾ། སྟོང་པ་ཉིད་དུ་གྱུར། སྟོང་པའི་ངང་ལས་ཡྃ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་ཆང་ཟུང་ལ་ཡྃ་དང༌། མཆོག་མ་གཉིས་ལ་གཡོ་བའི་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རཾ་གྱིས་མཚན་པ། དེའི་སྟེང་དུ་ཀཾ་གསུམ་ལས་ཐོད་པ་བུམ་རིལ་གྱི་སྒྱེད་པུ་ལྟག་པ་ནང་དུ་བསྟན་པ་གསུམ་གྱི་སྟེང་དུ། ཡི་གེ་ཨ་ཡོངས་སུ་གྱུར་པ་ལས་ཀ་པཱ་ལ་ཕྱི་དཀར་ལ་ནང་དམར་བ། དུམ་བུ་གཅིག་པ་དཔྲལ་བ་རང་ལ་བསྟན་པ། རྒྱ་ཁྱོན་ཆོས་ཀྱི་དབྱིངས་དང་མཉམ་པ། དེའི་དབུས་སུ་མུ་ལས་དྲི་ཆུ་བཻ་ཌཱུརྻ་ལྟ་བུ། ཤར་དུ་བི་ལས་དྲི་ཆེན་ཤེལ་ལྟ་བུ། ལྷོར་ར་ལས་རཀྟ་གསེར་བཙོ་མ་ལྟ་བུ། ནུབ་ཏུ་ཤུ་ལས་བྱང་སེམས་དཀར་པོ། བྱང་དུ་མ་ལས་ཀླད་པ། སླར་ཡང་དབུས་སུ་ན་ལས་མིའི་ཤ །ཤར་ལྷོར་གོ་ལས་བ་གླང་གི་ཤ །ལྷོ་ནུབ་དུ་ཀུ་ལས་ཁྱིའི་ཤ །ནུབ་བྱང་དུ་ད་ལས་གླང་པོ་ཆེའི་ཤ །བྱང་ཤར་དུ་ཧ་ལས་རྟའི་ཤ །དེ་རྣམས་སླར་ཡང་ཡི་གེ་དེ་དག་གིས་མཚན་པའོ། །རང་གི་སྣ་ཕུག་གཡོན་པ་ནས་རླུང་ཧཱུྃ་གི་དབྱིབས་ཅན་འཕྲོས། རླུང་གི་དཀྱིལ་འཁོར་ལ་ཕོག །བ་དན་བསྐྱོད་པས་རླུང་གཡོས། མེ་སྦར། ཐོད་པ་དྲོས། རྫས་རྣམས་ཁོལ། ཉེས་པའི་སྐྱོན་རྣམས་ཕྱིར་ལུད། དེའི་སྟེང་དུ་ཨོཾ་ཨཱཿཧཱུྃ་ལས་འོད་ཟེར་འཕྲོས། དེ་བཞིན་གཤེགས་པ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག

དམ་ཚིག་གི་བདུད་རྩི་དང་གཉིས་སུ་མེད་པར་འདྲེས། ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ལན་གསུམ་བརྗོད་པས་བྱིན་གྱིས་བརླབས། འབར་བའི་ཕྱག་རྒྱ་དཔྲལ་བར་བསྐོར་ཞིང༌། ཕེཾ་ཕེཾ་ཕེཾ། ཞེས་གཏོར་མགྲོན་སྤྱན་དྲངས། པད་སྐོར་རྡོ་རྗེ་ཐལ་མོ་ཁ་ཕྱེ་བས། ཨོཾ་བཛྲ་ཨཱ་ར་ལི་ཧོཿཛཿཧཱུྃ་བྃ་ཧོཿབཛྲ་ཌཱ་ཀི་ནི་ས་མ་ཡ་སྟྭཾ། དྲྀ་ཤྱ་ཧོ། ཞེས་ལན་གསུམ་མམ་བཞི་འམ་ལྔར་བརྗོད། སོ་སོའི་ཕྱག་རྒྱས། ཨོཾ་བཛྲ་ཨརྒྷཾ་ཨཱཿཧཱུྃ་སྭཱ་ཧཱ། ཨོཾ་བཛྲ་པུཥྤེ༴ དྷཱུ་པེ༴ ཨཱ་ལོ་ཀེ༴ གནྡྷེ༴ ནཻ་ཝི་དྱ༴ ཤབྡ་ཨཿཧཱུྃ་སྭཱ་ཧཱ། པད་སྐོར་རྡོ་རྗེ་ཐལ་མོ་ཁ་ཕྱེ་བས། ཨོཾ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ་རཀྵ་ས་བྷཱུ་ཏ་པྲེ་ཏ་པི་ཤ་ཙ་ཨུབྡ་ད་ཨ་པ་སྨ་ར་ཌཱ་ཀ་ཌཱ་ཀི་ནྱ་ད་ཡ། ཨི་དམྦ་ལིཾ་གྲྀཧྣནྟུ་ས་མ་ཡ་རཀྵནྟུ་མ་མ་སིདྡྷི་མྨེ་པྲ་ཡཙྪནྟུ་ཡ་ཐི་བཾ་ཡ་ཐི་བྷཾཿབྷུཉྫ་ཐ་ཛི་གྷྲ་ཐ་པི་པ་ཐ་མ་ཏི་ཀྲ་མ་ཐ། མ་མ་སརྦ་ཀཱ་ར་ཏ་ཡ་སཏ་སུ་ཁཾ་བི་ཤུདྡྷ་ཡེ། སཱ་ཧཱ་ཡི་ཀ་བྷ་ཝནྟུ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ལན་བཞིར་བརྗོད། ཞིང་སྐྱོང་ཆེན་པོ་བརྒྱད་རྣམས་དང༌། །མཁའ་འགྲོ་སུམ་ཅུ་སོ་གཉིས་སོགས། །མ་ལུས་འཁོར་བཅས་འདིར་བྱོན་ཞིང༌། །མཆོད་སྦྱིན་གཏོར་མ་འདི་བཞེས་ལ། །རྣལ་འབྱོར་བདག་ཅག་འཁོར་བཅས་ལ། །ནད་མེད་ཚེ་དང་དབང་ཕྱུག་དང༌། །དཔལ་དང་གྲགས་དང་སྐལ་པ་བཟང༌། ལོངས་སྤྱོད་རྒྱ་ཆེན་ཀུན་ཐོབ་ཅིང༌། །ཞི་དང་རྒྱས་ལ་སོགས་པ་ཡི། །ལས་ཀྱི་དངོས་གྲུབ་བདག་ལ་སྩོལ། །དམ་ཚིག་ཅན་གྱིས་བདག་ལ་སྲུངས། །དངོས་གྲུབ་ཀུན་གྱི་སྟོང་གྲོགས་མཛོད། །དུས་མིན་འཆི་དང་ནད་རྣམས་དང༌། །གདོན་དང་བགེགས་རྣམས་མེད་པར་མཛོད། །རྨི་ལམ་ངན་དང་མཚན་མ་ངན། །བྱ་བྱེད་ངན་པ་མེད་པར་མཛོད། །འཇིག་རྟེན་བདེ་ཞིང་ལོ་ལེགས་དང༌། །འབྲུ་རྣམས་འཕེལ་ཞིང་ཆོས་འཕེལ་དང༌། །བདེ་ལེགས་ཕུན་སུམ་ཚོགས་པ་དང༌། །ཡིད་ལ་འདོད་པ་ཀུན་འགྲུབ་མཛོད། །གང་དག་ནག་པོའི་ཕྱོགས་གྱུར་ཅིང༌། །གསང་སྔགས་ཟབ་མོའི་ཆོ་ག་ལ། །ཉན་དང་ལྟ་བར་མི་དབང་བ། །དེ་དག་ཐམས་ཅད་གཞན་དུ་དེངས། །གལ་ཏེ་བཀའ་ལས་འདའ་བྱེད་ན། །རྡོ་རྗེ་ཁ་ཊཱཾ་རབ་འབར་བས། །མགོ་བོ་ཚལ་པ་བརྒྱར་འགས་འགྱུར། །

གཏོར་མ་ཕྱི་རོལ་དུ་དོར་ཞིང༌། ཨོཾ་སུམྦྷ་ནི་སུམྦྷ་ནི་ཧཱུྃ་ཧཱུྃ་ཕཊ། ཨོཾ་གྲྀ་ཧྞ་གྲྀ་ཧྞ་ཧཱུྃ་ཧཱུྃ་ཕཊ། ཨོཾ་གྲྀ་ཧྞཱ་པ་ཡ་གྲྀ་ཧྣཱ་པ་ཡ་ཧཱུྃ་ཧཱུྃ་ཕཊ། ཨོཾ་ཨཱ་ན་ཡ་ཧོཿབྷ་ག་ཝཱན་བིདྱ་རཱ་ཛ་ཧཱུྃ་ཧཱུྃ་ཕཊ། འོག་ཐམས་ཅད་རྡོ་རྗེའི་ས་གཞི། བར་ཐམས་ཅད་རྡོ་རྗེའི་རྭ་བ། སྟེང་ཐམས་ཅད་རྡོ་རྗེའི་དྲྭ་བ་དང༌། གུར་བླ་བྲེས་སུ་གྱུར། ཧཱུྃ་འདི་ལྟར་ལྷ་མོ་ཡ་མཚན་ཅན། །ལྷ་མོའི་ལུས་ལ་སེང་གདོང་མ། །བཛྲ་སིདྷ་ཞེས་བྱ་བ། །སྟེང་སྒོ་སྲུང་བའི་ཕྲ་མེན་མ། །ཛཿཕྲ་མན་རྡོ་རྗེའི་དུས་ལ་བབ། །སྟེང་གི་བར་ཆད་བཟློག་ཏུ་གསོལ། །ཧཱུྃ་འདི་ལྟར་ལྷ་མོ༴ །ལྷ་མོའི་ལུས་ལ་ཁཱ་གདོང་མ། །བཛྲ་ཀཱ་ཀ༴ །ཤར་སྒོ༴ ཛཿཕྲ་མེན༴ །ཤར་གྱི༴ ཧཱུྃ་འདི་ལྟར་ལྷ་མོ༴ །ལྷ་མོའི་ལུས་ལ་འུག་གདོང་མ། །བཛྲ་ཨུཏྒུ༴ །བྱང་སྒོ༴ །ཛཿཕྲ་མེན༴ །བྱང་གི༴ །ཧཱུྃ་འདི་ལྟར༴ །ལྷ་མོའི་ལུས་ལ་ཁྱི་གདོང་མ། །བཛྲ་ཤྭ་ན༴ །ནུབ་སྒོ༴ ཛཿཕྲ་མེན༴ །ནུབ་ཀྱི༴ །ཧཱུྃ་འདི་ལྟར༴ །ལྷ་མོའི་ལུས་ལ་ཕག་གདོང་མ། བཛྲ་པུ་ཀ༴ །ལྷོ་སྒོ༴ །ཛཿཕྲ་མེན༴ །ལྷོ་ཡི༴ །ཧཱུྃ་འདི་ལྟར་ལྷ་མོ༴ །ལྷ་མོའི་ལུས་ལ་སྟག་གདོང་མ། །བཛྲ་བྱ་གྷྲི༴ །འོག་སྒོ༴ །ཛ་ཕྲ་མེན༴ །འོག་གི་བར་ཆད་བཟློག་ཏུ་གསོལ། །ཧཱུྃ་འདི་ལྟར༴ །སྒོ་མ་རྣམས་ཀྱི་སྒོ་སྲུང་ལ། །མཚམས་མ་རྣམས་ཀྱིས་མཚམས་སྡོམས་ཤིག །ཕྱི་ནང་བར་ཆད་བཟློག་ཏུ་གསོལ། །ཨོཾ་བཛྲ་ཝཱ་རཱ་ཧཱི་ཧྲཱིཿ གྷ་གྷ་གྷཱ་ཏ་ཡ་གྷཱ་ཏ་ཡ། གནོད་བྱེད་སརྦ་དུ<?>ཾ་ཧཱུྃ་ཕཊ་སྭཱ་ཧཱ། ཞེས་མཚམས་བཅད་དོ།། །། ༈ དཔལ་རྡོ་རྗེ་རྣལ་འབྱོར་མའི་དབང་བསྐུར་བདེ་ཆེན་ལམ་གྱི་སྣང་བྱེད་ཅེས་བྱ་བ་བཞུགས་སོ། ། ན་མོ་ཤྲཱི་བཛྲ་ཡོ་གི་ནཱི་ཡེ། འདིར་ཡི་དམ་ལྷན་ཅིག་སྐྱེས་མའི་སྒོ་ནས་སྐལ་ལྡན་གྱི་སློབ་མ་རྗེས་སུ་འཛིན་པའི་རིམ་པ་ལ། དཀྱིལ་འཁོར་དབང་རྫས་མཆོད་པ་སོགས་མཐོང་བརྒྱུད་བཞིན་བྱས་ལ། བདུད་རྩི་བྱིན་རླབས་ནས་བརྩམས་ཏེ་བདག་བསྐྱེད། བུམ་བསྐྱེད། མདུན་བསྐྱེད།

མཆོད་བསྟོད། བདག་འཇུག །ཚོགས་དང་བཅས་པ་གྲུབ་ནས་དབང་གི་སྟ་གོན་དང༌། དངོས་གཞི་སྟན་ཐོག་གཅིག་ཏུ་བསྐུར་བ་ལ། ཟུང་དུ་མ་གྱུར་པའི་སློབ་མ་རྣམས་ཁྲུས་བྱས་ནས་དབྱུང༌། མཎྜལ་བཀྱེ་བསྡུ་བྱས་ལ། འོ་ན་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ལ་མངོན་དུ་གཞག་པར་བྱ། དེའི་ཆེད་དུ་ལམ་ཟབ་མོ་སྨིན་བྱེད་དབང་གི་རིམ་པ་ལ་འཇུག་པ་བགྱིའོ་སྙམ་པའི་བྱང་ཆུབ་མཆོག་ཏུ་ཐུགས་བསྐྱེད་དང་ལྡན་པས་ལེགས་པར་གསན་འཚལ། དེའང་དལ་བ་བརྒྱད། འབྱོར་བ་བཅུ་དང་ལྡན་པའི་མི་ལུས་རིན་པོ་ཆེ་འདི་ལྟ་བུ་ཐོབ་པའི་སྐབས་འདིར་དོན་མེད་སྙོམ་ལས་ཀྱི་དབང་དུ་བཏང་ན། ནམ་ཞིག་མི་རྟག་འཆི་བའི་དུས་ལ་བབ་ཚེ་ལས་དཀར་ནག་གི་རྒྱུ་འབྲས་མི་བསླུ་བ་སོ་སོར་སྨིན་པར་འགྱུར། དེ་བས་ན་སྲིད་པའི་བདེ་བ་ཐམས་ཅད་ལ་དུག་ཅན་གྱི་ཟས་བཞིན་སྤང་བྱར་ཤེས་ནས་ཐར་པ་དམ་པའི་ཆོས་ལ་འཇུག་པར་བྱ་བ་གལ་ཆེ་ལ། དེ་ལ་ཐེག་པའི་འཇུག་སྒོ་བསམ་གྱིས་མི་ཁྱབ་ཀྱང་ཁྱད་པར་འཕགས་པ་བླ་མེད་རྡོ་རྗེ་ཐེག་པ། དེ་ཡང་ནང་གསེས་སུ་རྒྱུད་སྡེ་བཞིར་བཞུགས་པ་ལས་འདིར་སྐབས་སུ་བབས་པའི་ཆོས་ནི་རྣལ་འབྱོར་བླ་ན་མེད་པའི་རྒྱུད་དང༌། དེའི་ཡང་སྙིང་པོར་གྱུར་པ་རྣལ་འབྱོར་མ་རྒྱུད་ཐམས་ཅད་ཀྱི་ཡང་སྙིང་དཔལ་འཁོར་ལོ་སྡོམ་པའི་གསང་བ་ཡུམ་གྱི་སྒྲུབ་ཐབས་དུས་གསུམ་སངས་རྒྱས་ཐམས་ཅད་སྐྱེད་པའི་ཡུམ་གྱུར་བཅོམ་ལྡན་འདས་ལྷན་ཅིག་སྐྱེས་མ་རྡོ་རྗེ་རྣལ་འབྱོར་མའི་དཀྱིལ་འཁོར་དུ་དབང་བསྐུར་བ་ཡིན་ཏེ། དེ་ཡང་རྡོ་རྗེ་ཐེག་པའི་ལམ་ལས་མཆོག་གི་དངོས་གྲུབ་བསྒྲུབ་པའི་ལྷའི་གཙོ་བོ་ནི་རྡོ་རྗེ་རྣལ་འབྱོར་མ་ཉིད་ཡིན་ཏེ། དོན་གྱི་དབང་དུ་བྱས་ན་ལྷ་ཡབ་ཡུམ་ལ་བཟང་ངན་མེད་ཀྱང་དག་བྱ་དག་བྱེད་ཀྱི་དབང་དུ་བྱས་ན་ཤེས་རབ་རྩ་བ་དང༌། ཐབས་ཡན་ལག་ཡིན་པ་དང༌། བདེ་བ་ཆེན་པོ་ཡང་རྣམ་པ་ཀུན་ལྡན་གྱི་སྟོང་པས་བསྒྲུབ་དགོས་པས།

བདག་ཉིད་ཧེ་རུ་ཀའི་རྣལ་འབྱོར་དང་མ་བྲལ་ཡང་ཕོ་ཉ་མོ་རྣམས་བདག་ཉིད་རྡོ་རྗེ་སློབ་དཔོན་དུ་འགྱུར་བའི་ཕྱིར་ན་མཆོག་འདོད་པ་རྣམས་ཀྱི་ལྷག་པའི་ལྷའི་གཙོ་བོ་ནི། རྗེ་བཙུན་རྡོ་རྗེ་རྣལ་འབྱོར་མ་ཉིད་ཡིན་ཅིང༌། དེ་ལ་ཡང༌། དོན་གྱི་ཕག་མོ་ནི་ཆོས་ཀྱི་དབྱིངས་བསམ་མི་ཁྱབ་ཅིང་གཞལ་དུ་མེད་པ་ནམ་མཁའ་ལྟར་ཀུན་ལ་ཁྱབ་ཅིང་རྣམ་པར་དག་པའི་རང་བཞིན་ཅན་དང༌། བརྡའ་ཡི་ཕག་མོ་ནི། ཨེ་ཡིག་མཁའ་ཁམས་བྷ་གར་ནི། །ཞེས་དང༌། རྣལ་འབྱོར་མ་ཉིད་སྔགས་ཀྱི་གཟུགས། །ཞེས་གསུངས་པ་ལྟར། ལྷ་སྔགས་གཉིས་སུ་མེད་པའི་ཟུང་འཇུག་གི་རྣམ་པར་སྣང་བ་དང༌། རྟགས་ཀྱི་ཕག་མོ་ནི་ལོངས་སྤྱོད་རྫོགས་སྐུའི་གཟུགས་སུ་སྣང་བའི་མོས་པ་ལམ་བྱེད་ཀྱི་ཡུལ་དུ་རུང་བ། སྐུའི་རྣམ་པ་རྒྱན་ཆ་ལུགས་དང་བཅས་པ་སྟེ། དེ་ལྟ་བུའི་ལྷའི་སྒྲུབ་ཐབས་ཀྱི་བཀའ་སྲོལ་རྒྱུད་གཙོ་བོར་བྱས་པ་ལ། ཕག་མོ་ཞལ་བཞི་མའི་རྒྱུད་མངོན་པར་བྱང་ཆུབ་པ་བརྟག་པ་བརྒྱད་པ་དང༌། ཕག་མོ་མངོན་འབྱུང་སྔ་ཕྱི་དང་རིག་པ་འཛིན་པ་རྡོ་རྗེ་རྣལ་འབྱོར་མའི་སྒྲུབ་པ་ཞེས་མཻ་ཏྲི་མཁའ་སྤྱོད་མའི་རྒྱུད་ཆུང་ངུ་དང༌། ཕྱོགས་མཐུན་རྣལ་འབྱོར་མ་ཀུན་སྤྱོད་དང༌། ཁ་སྦྱོར་གྱི་རྒྱུད་བརྟག་པ་བདུན་པ་སྟེ་དེ་དག་གི་མན་ངག་ཟུང་དུ་བཀོལ་བ་ཕག་མོ་གཞུང་དྲུག་དང༌། མཁའ་སྤྱོད་མའི་རིགས་དང༌། རིན་ཆེན་རྒྱན་དྲུག་སོགས་ཆེས་མང་པོ་གྲུབ་པའི་སློབ་དཔོན་ས་ར་ཧ་དང༌། ཀླུ་སྒྲུབ་དང༌། ལཱུ་ཧི་པ་དང༌། ཛ་ལནྡྷ་ར། ནག་པོ་ཞབས། ཤ་བ་རི་པ་སོགས་ཀྱིས་སྤྱན་དྲངས། རྒྱ་ཆེ་དར་བར་གྱུར་ལ། ལམ་དེ་དག་ལ་བརྟེན་ནས་གྲུབ་པ་ཐོབ་པ་ཉི་ཟེར་གྱི་རྡུལ་ཙམ་བྱུང་བའི་ནང་ནས་རྣལ་འབྱོར་གྱི་དབང་ཕྱུག་ཏཻ་ལོ་ཤེས་རབ་བཟང་པོ་ཞེས་མཚན་ཉི་ཟླ་ལྟར་གྲགས་པ་དེ་ཉིད་ཀྱིས་བཀའ་བབས་ཀྱི་བླ་མ་སྤྱི་ལ་བརྒྱུད་ནས་མན་ངག་མཐའ་དག་གསན་ཚུལ་མཛད་ལ། ངེས་དོན་དུ་ཏཻ་ལོ་ང་ལ་མི་ཡི་བླ་མ་མེད། །ང་ཡི་བླ་མ་ཐམས་ཅད་མཁྱེན། །ཅེས་གསུངས་པ་ལྟར་ཨོ་རྒྱན་དང༌།

འོག་མིན་དུ་དངོས་སུ་བྱོན་པ་རྡོ་རྗེ་ཐེག་པའི་རྒྱུད་སྡེ་མན་ངག་མཐའ་དག་རྡོ་རྗེ་རྣལ་འབྱོར་མ་དང༌། རྡོ་རྗེ་འཆང་དངོས་ལ་གསན་པའི་རྒྱུད་བཤད་དབང་དང་བཅས་པ་གནས་ལྔ་རིག་པའི་པཎ་ཆེན་ནཱ་རོ་ཛྙཱ་ན་སིདྡྷི་ལ་བཀའ་ཆེན་བཅུ་གཉིས་སྤྱད་པའི་མཐར་བུམ་པ་གང་བྱོའི་ཚུལ་དུ་གནང་ཞིང༌། སློབ་དཔོན་དེ་ཉིད་ཀྱིས་མར་སྟོན་ཆོས་ཀྱི་བློ་གྲོས་རྗེས་སུ་བཟུང་ནས་རྒྱུད་སྡེ་མཐའ་དག་གི་དབང་དང་མན་ངག་རྫོགས་པར་གནང་བ་ཡིན་ལ། ཁྱད་པར་མན་ངག་གཙོ་བོར་བྱས་པའི་ལྷན་སྐྱེས་རྣལ་འབྱོར་མའི་སྒྲུབ་ཐབས་ཀུན་དང་ཐུན་མོང་མ་ཡིན་པ། མཆོག་དང་ཐུན་མོང་གི་དངོས་གྲུབ་ལོ་ཟླ་ཙམ་གྱིས་ཐོབ་པར་བྱེད་པའི་མན་ངག་ཟབ་མོ་ཁྱད་པར་དུ་འཕགས་པ་འདི་ཉིད་ཀྱི་བསྐྱེད་རིམ་ལྷན་ཅིག་སྐྱེས་མ་དང༌། རྫོགས་རིམ་རླུང་སེམས་གཉིས་མེད་ཀྱི་མན་ངག་སོགས་ཞུས་ཤིང་རྗེ་བཙུན་མས་དངོས་སུ་བྱིན་གྱིས་བརླབས་པར་དགོངས་ཏེ་ནཱ་རོ་པའི་ཞལ་ནས། ད་སྟེ་ཞག་བདུན་ནས་དགུན་གྱི་ཉི་མ་ལྡོག །དེ་ནས་མར་ངོའི་ཚེས་བཅུ་ལ་དུར་ཁྲོད་ཆེན་པོ་སོ་ས་གླིང་དུ་ཚོགས་ཀྱི་འཁོར་ལོ་ལ་སོང་ཤིག་དང་རྗེ་བཙུན་མས་རྗེས་སུ་འཛིན་པར་འགྱུར་རོ་གསུངས་ཏེ་རང་གི་རྒྱལ་ཚབ་ཏུ་ཁ་བ་ཅན་འདུལ་བར་མངའ་གསོལ། བུ་སེང་གེ་ཁྱུང་གི་ཕྲུ་གུ་བཞིན། །སློབ་མ་བས་ཀྱང་ཡང་སློབ་བཟང༌། །ཞེས་ལུང་བསྟན་པ་ལྟར་དུར་ཁྲོད་དེར་བྱོན་ནས་ཚོགས་ཀྱི་འཁོར་ལོ་མཛད་ནས་གསོལ་བ་བཏབ་པས་རྗེ་བཙུན་རྡོ་རྗེ་རྣལ་འབྱོར་མ་མི་མོའི་རྣམ་པ་ཅན་དང་མཇལ་ཞིང༌། ཤེལ་གྱི་གྲི་གུག་གིས་རྣལ་འབྱོར་མ་ཉིད་ཀྱི་ཐུགས་ཀ་ཕྱེས་པའི་ནང་ནས་རྗེ་བཙུན་མ་ལྷ་ལྔའི་དཀྱིལ་འཁོར་དང་ཨཥྚ་སོགས་ཀྱི་འཁོར་ལོ་བསྟན། དབང་བཞི་རྫོགས་པར་བསྐུར་ནས་རྒྱུད་བྱིན་གྱིས་བརླབས་པར་མཛད་པ་ཡིན་ཏེ། རྗེ་ཉིད་ཀྱི་རྡོ་རྗེའི་མགུར་ལས། ཡུམ་ལྷན་ཅིག་སྐྱེས་མའི་ཐུགས་ཀ་ནས། །ཨཥྚ་སྔགས་ཀྱི་འཁོར་ལོ་དེ། །མེ་ལོང་ནང་གི་གཟུགས་བརྙན་བཞིན། །དབྱིབས་སྐུ་ཡིས་མ་བསྒྲིབ་གསལ་བར་མཐོང༌། །ལྟས་མོ་ངོ་མཚར་དེ་ཆེ་མོད། །ཞེས་གསུངས་པ་ལྟར་རོ། །རྗེ་བཙུན་མས་ཁྱེད་རང་རྡོ་རྗེ་གདན་དུ་བཅོམ་ལྡན་འདས་ཀྱི་ཞབས་རྗེས་དང་ཚེམས་མཆེ་བ་བཞུགས་པ་རྣམས་མཇལ་བར་སོང་དང་དོན་ཆེན་པོ་ཡོད་གསུངས་པ་ལྟར་བྱོན་པས་བསེའི་སྒྲོམ་བུ་གཅིག་གི་ནང་ནས་དངུལ་གྱི་གྭའུ་གཅིག་བྱུང༌།

དེའི་ནང་ནས་ཤེལ་གྱི་གྭའུ་ཞིག་བྱུང་བའི་ནང་ནས་ཚེམས་མཆེ་བ་གཡས་དང༌། སྔར་མེད་པའི་ཤིང་ཏ་ལའི་བྱང་བུ་ལ་ལི་ཁྲིས་བྲིས་པའི་ཡི་གེ་དར་དམར་པོས་དྲིལ་བ་རྙེད་པ་ལ་མཆོད་པ་རྒྱ་ཆེན་པོ་བྱས་ནས་ཡི་གེ་དེ་ཉིད་གདན་དྲངས་པ་པཎྜི་ཏ་རྣམས་ལ་བསྟན་པས་ཁ་ཆེའི་པཎྜི་ཏ་ཞིག་ན་རེ། སིངྒ་ལ་ཡི་ཡི་གེར་འདུག་ཟེར་ནས་ཡུལ་དེར་བྱོན་པ་དང་སྒྲ་རང་ཤུགས་ཀྱིས་ཤེས་པར་གྱུར་པས་བསྐྱེད་རྫོགས་ཀྱི་གཞུང་སྔར་བླ་མས་གནང་བ་དང་སྒྲོས་གཅིག་པར་གྱུར་པས་ལྷག་པའི་ལྷས་གནང་བར་གོ་སྟེ་བོད་དུ་སྤྱན་དྲངས། དེ་ནས་བོད་སྐད་དུ་བསྒྱུར། བླ་མས་གནང་བའི་སྒྲུབ་ཐབས་རྣམས་ཀྱང་ཡི་གེར་བཏབ་སྟེ་བོད་དུ་ཕེབས་ནས། གྲོ་བོ་ལུང་དུ་གསང་སྒྲུབ་དངོས་ཀྱི་ཞལ་གདམས་ལ་སོགས་ཞལ་གདམས་བཅོ་ལྔ་པར་གྲགས་པ་བླ་མ་དང་མཁའ་འགྲོས་ཇི་ལྟར་གསུངས་པ་བཞིན་ཟིན་བྲིས་སུ་མཛད་ནས་སྲས་ཀྱི་ཐུ་བོ་མི་ལ་བཞད་པ་རྡོ་རྗེ་ལ་ཐུན་མོང་གི་བསྐྱེད་རྫོགས་རྣམས་དངོས་སུ་གནང༌། ཐུན་མོང་མ་ཡིན་པའི་མན་ངག་ཁ་ཅིག་ཤོག་དྲིལ་དུ་བྱས་ཏེ་ཕྱག་རྒྱས་བཏབ་ནས། ཁྱོད་ལ་མ་འོངས་པ་ན་རྩ་རླུང་གི་གེགས་ཤིག་འོང་བས་དེ་དུས་ལྟོས་ཤིག་གསུངས་ནས་གནང་བ་ཡིན་ཏེ། རྗེ་བཙུན་གྱིས། ཡི་དམ་གང་ཡིན་ཟེར་ཙ་ན། །ཡི་དམ་ཕག་མོ་དམར་ཆུང་ཡིན། །ཡི་དམ་མི་ངན་ཡི་དམ་བཟང༌། །ཞེས་གསུངས་པ་བཞིན་ཐུགས་དམ་གྱི་རྩ་བ་གསང་བའི་ཡི་དམ་མཛད་པས་མཆོག་ཐུན་མོང་གི་དངོས་གྲུབ་བརྙེས་ཤིང༌། དེས་རྒྱལ་བས་ལུང་བསྟན་པ་དྭགས་པོ་ཟླ་འོད་གཞོན་ནུ་ལ་དང་པོ་སྣ་ལེན་གྱི་ཆོས་སུ་མེ་ལོང་སིནྡྷུ་རའི་དཀྱིལ་འཁོར་ལ་བརྟེན་ཏེ་དབང་བསྐུར་ནས་བསྐྱེད་རིམ་ལྷན་ཅིག་སྐྱེས་མ་ཡི་དམ་དུ་གནང༌། རྫོགས་རིམ་ནི་ང་ལ་སྒོམ་སྐྱེད་དཀའ་བར་བྱུང་ཡང་འདི་ལ་བརྟེན་ནས་སྐྱེས། ཁྱོད་ལ་ཡང་རྟོགས་པ་འཕེལ་འགྲིབ་འབྱུང་བས་དེའི་ཚེ་འདི་དགོས་གསུངས་ནས་སྐྱེལ་ཐུང་གི་སར་གནང་ཞིང་ཉམས་སུ་བཞེས་པས་ཆོས་སྐུ་དངོས་སུ་གཟིགས་ཏེ་སྐལ་ལྡན་གྱི་སྐྱེས་བུ་མཐའ་ཡས་པ་སྨིན་གྲོལ་དུ་མཛད།

དེས་སངས་རྒྱས་དྲུག་པ་སེང་གེའི་རྣམ་འཕྲུལ་རྗེ་དུས་གསུམ་མཁྱེན་པ་ལ་གནང་ནས། བུ་ཁྱོད་སྒྲུབ་པ་ཁམས་ཀྱི་ཀཾ་པོ་གངས་རར་གྱིས། །འགྲོ་དོན་དབུས་གཙང་ཁམས་གསུམ་ཁྱབ་པར་འབྱུང༌། །ཞེས་ལུང་བསྟན་པ་བཞིན་བསྐྱེད་རྫོགས་འདི་གཉིས་ལ་བརྟེན་ནས་མཆོག་གི་རྟོགས་པ་མཐར་ཕྱིན་ཏེ་སྤྲུལ་པའི་སྐུ་རྒྱུན་མི་ཆད་པར་བྱིན་གྱིས་བརླབས་ཤིང་དངུལ་ཆུ་བཻ་རོ་ལས་ཀྱང་ལྷ་སྔ་མའི་དབང་བསྐུར་ཞུས་ནས་བརྒྱུད་པ་གཉིས་འདྲེས་སུ་མཛད། དེས་རས་ཆེན་བསོད་ནམས་གྲགས་པ་ལ་གནང༌། དེ་ནས་རིམ་བཞིན་སྤོམ་བྲག་པ་བསོད་ནམས་རྡོ་རྗེ། གྲུབ་ཆེན་ཀརྨ་པཀྴི། མཁས་གྲུ་ཨོ་རྒྱན་པ། སེམས་དཔའ་རང་བྱུང་རྡོ་རྗེ། རྒྱལ་བ་གཡུང་སྟོན་པ། ཆོས་རྗེ་རོལ་པའི་རྡོ་རྗེ་ནས། དྲུང་མཁའ་སྤྱོད་དབང་པོའི་བར་དུ་གཅིག་བརྒྱུད་དུ་གནང༌། གདམས་ངག་རྣམས་སྙན་བརྒྱུད་དུ་ཡོད་པ་རྗེ་དེ་ཉིད་ལ་ལྷག་པའི་ལྷས་བཀའི་གནང་བ་ནོད་དེ། གདམས་ངག་རྣམས་ཡི་གེར་བཀོད། གཞུང་རྣམས་འཐོར་སྡུད་མཛད་དེ་དྲུང་དེ་བཞིན་གཤེགས་པ་ལ་གནང༌། དེ་ཡིས་སོག་དབོན་རིག་པའི་རལ་གྲི་དང༌། སྤྲུལ་སྐུ་ཆོས་དཔལ་ཡེ་ཤེས་ལ་གནང༌། དེ་གཉིས་ཀའི་དྲུང་ནས་རྗེ་མཐོང་བ་དོན་ལྡན་གྱིས་གསན་ཏེ་སྒྲུབ་ཐབས་དཀྱིལ་ཆོག་ཉི་ཟླ་ལྟར་གྲགས་པ་འདི་ཉིད་མཛད། དེ་ནས་ཀུན་མཁྱེན་འཇམ་དཔལ་བཟང་པོ། གཽ་ཤྲཱི་དཔལ་འབྱོར་དོན་གྲུབ། རྗེ་བཙུན་ཆོས་གྲགས་རྒྱ་མཚོ། སངས་རྒྱས་མཉན་པ་གྲུབ་ཐོབ། འཇིགས་བྲལ་མི་བསྐྱོད་རྡོ་རྗེ། རྒྱལ་བ་དཀོན་མཆོག་ཡན་ལག །རྗེ་བཙུན་དབང་ཕྱུག་རྡོ་རྗེ། གར་དབང་ཆོས་ཀྱི་དབང་ཕྱུག །རྒྱལ་མཆོག་ཆོས་དབྱིངས་རྡོ་རྗེ། གྲུབ་མཆོག་ཡེ་ཤེས་སྙིང་པོ། མཚུངས་མེད་ཡེ་ཤེས་རྡོ་རྗེ། དཔལ་ཆེན་ཆོས་ཀྱི་དོན་གྲུབ། རྒྱལ་དབང་བྱང་ཆུབ་རྡོ་རྗེ། འཇམ་མགོན་བསྟན་པའི་ཉིན་བྱེད། རྒྱལ་བའི་དབང་པོ་ཞྭ་ནག་ཅོད་པན་འཛིན་པ་རྗེ་བཙུན་བདུད་འདུལ་རྡོ་རྗེ་འཆང་ཆེན་པོའི་དྲུང་ནས་ཁོ་བོས་ཐོབ་པ་ཡིན་ལ།

བརྒྱུད་པའི་བླ་མ་དེ་རྣམས་ཀྱང་ལྷག་པའི་ལྷ་འདིའི་བསྐྱེད་རྫོགས་ཀྱི་སྒོ་ནས་ངེས་པར་གྲུབ་པ་བརྙེས་པའི་བྱིན་རླབས་དོན་གྱི་བརྒྱུད་པ་ཁྱད་པར་འཕགས་པ་ཁོ་ན་ལས་གཞན་དུ་མ་གྱུར་ཅིང་བརྒྱུད་པ་དེ་ལས་བྱུང་པའི་བཅོམ་ལྡན་འདས་མ་རྡོ་རྗེ་བཙུན་མོའི་དཀྱིལ་འཁོར་དུ་དབང་བསྐུར་བ་ལ་སློབ་དཔོན་གྱི་བྱ་བ་འོས་པའི་བདག་མདུན་བུམ་པ་བསྒྲུབ་ཤིང་བདག་ཉིད་འཇུག་པ་དང་བཅས་པ་གྲུབ་ནས། ཁྱེད་རང་རྣམས་ཀྱི་ངོ་སྐལ་དུ་གྱུར་པ་སྔོན་འགྲོ་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་ཕུལ། 

ཞེས་མཎྜལ་ཕུལ་བཅུག ། དེ་ནས་ཐལ་མོ་མེ་ཏོག་དང་བཅས་པའི་སྙིམ་པ་སྦྱར་ནས་གསོལ་བ་གདབ་པ་འདིའི་རྗེས་ཟློས་མཛོད། བདག་ནི་འཁོར་བའི་ཆོས་ལ་སྐྱོ་བ་སྐྱེས། །འཇིག་རྟེན་བྱ་བ་ཐམས་ཅད་སྤངས་ནས་ནི། །ཐར་པ་ཆེན་པོའི་གྲོང་མཆོག་འཇུག་འདོད་ན། །དམ་པས་བདག་ནི་ངེས་པར་གཞུག་ཏུ་གསོལ། ། ཞེས་ལན་གསུམ། སླར་ཡང་ཐུན་མོང་མ་ཡིན་པ་གསང་སྔགས་ཀྱི་ཟག་མེད་བདེ་བ་ཆེན་པོ་ལ་འདོད་པའི་བློས་རྡོ་རྗེ་སློབ་དཔོན་ལ་དགའ་ཆེན་ཞེས་བོས་ཏེ། ཁྱོད་ནི་བདག་གི་འདྲེན་པ་མཆོག་ཏུ་བཟུང་ལགས་པས་དེའི་ཕྱིར། མགོན་པོ་ཆེན་པོ་བྱང་ཆུབ་ཆེན་པོའི་ཚུལ་སྟོན་པར་མཛད་པ་པོ་ཁྱོད་ལ་གུས་པས་ཕྱག་འཚལ་ལོ། །བདག་ལ་གསང་སྔགས་ཀྱི་དམ་ཚིག་རྣམས་དང༌། སྨོན་འཇུག་དང༌། ཀུན་རྫོབ་དང༌། དོན་དམ་པའི་བྱང་ཆུབ་ཀྱི་སེམས་དང༌། སངས་རྒྱས་དང་ཆོས་དང་དགེ་འདུན་ཏེ་སྐྱབས་གསུམ་རྣམས་སྩོལ་ཞིག །བདག་ཐར་པ་ཆེན་པོའི་གྲོང་ཁྱེར་མཆོག་ཏུ་གཞུག་པར་གསོལ་སྙམ་པས་འདིའི་རྗེས་ཟློས་མཛོད། སློབ་དཔོན་ཁྱོད་ནི་དགོངས་སུ་གསོལ། །དགའ་ཆེན་ཁྱོད་བདག་སྟོན་པ་སྟེ། །བྱང་ཆུབ་ཆེན་པོའི་ཚུལ་བསྟན་པ། །མགོན་པོ་ཆེན་པོ་བདག་འཚལ་ལོ། །དམ་ཚིག་དེ་ཉིད་བདག་ལ་སྩོལ། །བྱང་ཆུབ་སེམས་ཀྱང་བདག་ལ་སྩོལ། །སངས་རྒྱས་ཆོས་དང་དགེ་འདུན་ཏེ། །སྐྱབས་གསུམ་དག་ཀྱང་བདག་ལ་སྩོལ། །ཐར་པ་ཆེན་པོའི་གྲོང་མཆོག་ཏུ། །མགོན་པོས་བདག་ནི་གཞུག་ཏུ་གསོལ། ། ལན་གསུམ། དེ་ནས་བླ་མ་དང་དཀྱིལ་འཁོར་གྱི་ལྷའི་དྲུང་དུ་དཀོན་མཆོག་གསུམ་ལ་སྐྱབས་སུ་འགྲོ་བ་དང༌། སྡིག་པ་བཤགས་པ་དང༌། དགེ་བ་ལ་རྗེས་སུ་ཡི་རང་བ་དང༌། སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་མཆོག་ཏུ་སེམས་བསྐྱེད་པ་དང༌། དགེ་བའི་རྩ་བ་བྱང་ཆུབ་ཏུ་བསྔོ་བ་བཅས་ལྔ་རྣམ་པར་དག་པ་མཛད་སྙམ་པས་འདིའི་རྗེས་ཟློས་མཛོད། དཀོན་མཆོག་གསུམ་ལ་བདག་སྐྱབས་མཆི། །སྡིག་པ་ཐམས་ཅད་སོ་སོར་བཤགས། །འགྲོ་བའི་དགེ་ལ་རྗེས་ཡི་རངས། །སངས་རྒྱས་བྱང་ཆུབ་ཡིད་ཀྱིས་བཟུང༌། །སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་སྐྱབས་སུ་མཆི། །བྱང་ཆུབ་སེམས་སུ་འདི་བགྱིད་དེ། །བདག་དང་གཞན་དོན་རབ་བསྒྲུབ་ཕྱིར། །བདག་གིས་བྱང་ཆུབ་སེམས་མཆོག་བསྐྱེད། །ཨེ་མ་ཧོ་སེམས་ཅན་ཀུན་མགྲོན་གཉེར། །བྱང་ཆུབ་སྤྱོད་མཆོག་མཛོད་བཞིན་སྤྱད། །འགྲོ་ལ་ཕན་ཕྱིར་སངས་རྒྱས་ཤོག

། ལན་གསུམ། སྔགས་ཀྱི་ཐུན་མོང་མ་ཡིན་པའི་སྒོ་ནས་རྒྱུད་སྦྱང་བའི་སླད་དུ་དམིགས་པ་འདི་བཞིན་དུ་མཛོད། སློབ་མ། བིགྷྣནྟ་ཀྲྀཏ་ ཀྱིས་བསངས། སྭ་བྷཱ་ཝ ས་སྦྱངས། སྟོང་པའི་ངང་ལས་སློབ་མ་རྣམས་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་དམར་མོ། ཞལ་གཅིག་ཕྱག་གཉིས་ཕྱག་གཡས་རྡོ་རྗེས་མཚན་པའི་གྲི་གུག་དང༌། གཡོན་པས་ཐོད་པ་བདུད་རྩིས་བཀང་བ་བསྣམས་པ། གྲུ་མོ་ན་ཁ་ཊྭཱཾ་ག་ཡོད་པ། རྒྱན་ཆ་ལུགས་ཐམས་ཅད་ཡོངས་སུ་རྫོགས་པའི་སྐུར་གྱུར། འབྲུ་གསུམ་བརྗོད་བཞིན་དཔྲལ་བ། མགྲིན་པ། སྙིང་ག་གསུམ་དྲི་ཆུས་བྱུགས་ལ་རྡོ་རྗེས་རེག་ཅིང༌། ཨོཾ་ཨཱ་ཧཱུྃ་དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱཿས་མཚན་པ། སྙིང་གར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ། དེ་དག་གི་འོད་ཟེར་གྱིས་ལུས་ངག་ཡིད་གསུམ་གྱི་སྡིག་སྒྲིབ་བསལ་ནས་སྐུ་གསུང་ཐུགས་རྡོ་རྗེའི་རང་བཞིན་དུ་བྱིན་གྱིས་བརླབ་པར་སྒོམས་ཤིག །དེ་ལྟར་སྒོ་གསུམ་བྱིན་གྱིས་བརླབས་ནས་མེ་ཏོག་ལ་སོགས་པས་མཆོད་པའི་མོས་པ་མཛོད། པུཥྤེ། དྷུ་པེ། ཨ་ལོ་ཀེ། གནྡྷེ། ནཻ་ཝི་དྱེ ས་མཆོད། གནས་རྣམས་སུ་རྡོ་རྗེ་བསྡམས་པའི་གུང་མོ་གཉིས་གཤིབས་ཏེ་བརྐྱང་པ་རྡོ་རྗེའི་ཕྱག་རྒྱས་རེག་ལ། དེ་ནས་གོ་ཆའི་ལྷ་རྣམས་བཀོད་ནས་བསྲུང་བའི་དོན་དུ་ཁྱེད་རང་རྣམས་ཀྱི། ལྟེ་བར་ཕག་མོའི་ངོ་བོ་ཨོཾ་པྃ་དམར་པོ། སྙིང་གར་གཤིན་རྗེ་མའི་ངོ་བོ་ཧཾ་ཡཾ་སྔོན་མོ། ཁ་ལ་རྨོངས་བྱེད་མའི་ངོ་བོ་ཧྲིཾ་མཾ་དཀར་མོ། མགོ་བོར་སྐྱེད་བྱེད་མའི་ངོ་བོ་ཧྲིཾ་ཧྲིཾ་སེར་མོ། སྤྱི་གཙུག་ཏུ་སྐྲག་བྱེད་མའི་ངོ་བོ་ཧཱུྃ་ཧཱུྃ་ལྗང་གུ། སྨིན་མཚམས་སུ་གཏུམ་མོའི་ངོ་བོ་ཕཊ་ཕཊ་དུད་ཁ་སྟེ། གོ་ཆའི་དཔའ་མོ་དྲུག་གིས་བསྲུང་བའོ། །དེས་སྔོན་འགྲོ་སྟ་གོན་གྱི་ཆོས་རྣམས་སོང་ནས། སྔོན་འགྲོ་ལ་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་འབུལ་བར་ཞུ། མཎྜལ་ཕུལ།

དེ་ནས་གསོལ་བ་གདབ་པ་འདིའི་རྗེས་ཟློས་མཛོད། སངས་རྒྱས་ཀུན་གྱི་རང་བཞིན་སྐུ། །སློབ་དཔོན་ལ་ནི་སྐྱབས་སུ་མཆི། །བཅོམ་ལྡན་རྡོ་རྗེ་རྣལ་འབྱོར་མས། །བདག་ལ་བྱིན་གྱིས་བརླབ་ཏུ་གསོལ། ། ལན་གསུམ། དེ་ཡང་བླ་མ་ནི་དཀོན་མཆོག་ཀུན་འདུས་ཀྱི་ངོ་བོ་དངོས་གྲུབ་ཐམས་ཅད་ཀྱི་རྩ་བ་ཡིན་པས་ཡི་དམ་གྱི་ལྷ་དང་དབྱེར་མེད་དུ་གོ་བར་གྱིས་ཤིག །ཅེས་གདམས་པ་ནི། བླ་མ་དང་ནི་ཡི་དམ་ལྷ། །ཐ་དད་དུ་ནི་མ་ལྟ་ཞིག །ངེས་པར་དངོས་གྲུབ་དམ་པ་འདི། །བདག་གིས་ཁྱོད་ལ་སྦྱིན་པར་བྱ། །སྔོན་ཆད་རྡོ་རྗེའི་དཀྱིལ་འཁོར་ཆེན་པོ་འདིར་མ་ཞུགས་པའམ་མ་རིག་པའི་སྒྲིབ་གཡོགས་དང་བཅས་པ་མཚོན་པའི་ཕྱིར་རས་ཡུགས་དམར་པོ་ཁ་ཚར་མ་ཉམས་པ་རེ་གདོང་གཡོགས་བཅིངས་པའི་མོས་པ་མཛོད། ཨོཾ་ཙཀྵཱུ་བྷནྡྷ་ཝཱ་ར་མཱ་ཎ་ཡེ་ཧཱུྃ། ཞེས་གདོང་གཡོགས་བཅིངས། བླ་མ་དང་དཀྱིལ་འཁོར་མཇལ་བའི་ཚེ་ཕྱག་སྟོང་པར་དཀྱིལ་འཁོར་མཇལ་དུ་མི་རུང་བས་དེའི་ཕྱག་རྟེན་གྱི་དོད་དང༌། མཐར་ཐུག་བྲལ་སྨིན་གྱི་ཡོན་ཏན་དྲུག་ཅུ་རྩ་བཞི་ལ་དབང་བའི་རྟེན་འབྲེལ་བསྒྲིགས་པའི་ཕྱིར། ཏྲཱྃ་ལས་བྱུང་བའི་རིན་པོ་ཆེ་མེ་ཏོག་གི་ཕྲེང་བ་ཕྱག་ཏུ་འཛིན་པའི་མོས་པ་མཛོད། ཨོཾ་ཨཱ་ཁཾ་བཱི་ར་ཧཱུྃ། མེ་ཏོག་གཏད། སྔོན་འགྲོ་གཏོར་མ་གཞུང་བཞིན་བཏང༌། སྲུང་འཁོར་མཚམས་བཅད་བྱ། དེ་ནས་ཐུན་མོང་མིན་པའི་བྱང་ཆུབ་ཀྱི་སེམས་གཉིས་བསྐྱེད་པ་ནི། བརྟག་གཉིས་ལས། ཀུན་རྫོབ་དོན་དམ་གཟུགས་ཅན་གྱི། །བྱང་ཆུབ་སེམས་གཉིས་རབ་ཏུ་བསྐྱེད། །ཀུན་རྫོབ་ཀུནྡ་ལྟ་བུ་ལ། །དོན་དམ་བདེ་བའི་གཟུགས་ཅན་ནོ། །ཞེས་གསུངས་པས། ཁྱེད་རང་རྣམས་ཀྱི་སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་གྱི་སྟེང་དུ། དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་རྩེ་ལྔ་པ་འོད་ཟེར་དང་བཅས་པ་གསལ་བར་དམིགས་ལ་སྔགས་འདིའི་རྗེས་ཟློས་མཛོད། ཨོཾ་སརྦ་ཡོ་ག་ཙིཏྟ་ཨུཏྤ་དཱ་ཡཱ་མི། སྙིང་གར་རྡོ་རྗེ་བཞག་ལ།

སེམས་བསྐྱེད་པ་དེ་ཉིད་བརྟན་པར་གྱུར་པའི་མོས་པ་མཛོད། ཨོཾ་སུ་ར་ཏེ་ས་མ་ཡ་སྟྭཾ་ཧོཿ སིདྡྷི་བཛྲ་ཡ་ཐཱ་སུ་ཁཾ། ཐམས་ཅད་རྡོ་རྗེའི་རང་བཞིན་དུ་སེམས་བསྐྱེད་པ་དེ་བརྟན་པར་བྱས་སོ། ། ཞེས་བརྗོད། དེ་ནས་བླ་མ་དང་དཀྱིལ་འཁོར་གྱི་ལྷའི་དྲུང་དུ་སྔགས་ཀྱི་སྡོམ་པ་ལེན་པ་ལ། ཐེག་པ་ཆེན་པོའི་སྨོན་འཇུག་གི་སེམས་བསྐྱེད་གཉིས་དང༌། སྐྱབས་སུ་འགྲོ་བ་དང༌། ཉེས་སྤྱོད་སྡོམ་པ། དགེ་བ་ཆོས་སྡུད། སེམས་ཅན་དོན་བྱེད་དེ་བྱང་ཆུབ་སེམས་དཔའི་སྡོམ་པ་གསུམ་དང་བཅས་པ་འཛིན་པ་ནི་རྣམ་སྣང་གི་དམ་ཚིག་གོ། རྡོ་རྗེ་ཐུགས། དྲིལ་བུ་གསུང༌། ཕྱག་རྒྱ་སྐུ་སྟེ་དམ་ཚིག་གསུམ་འཛིན་ཅིང༌། རྡོ་རྗེ་སློབ་དཔོན་ལ་བསྙེན་བཀུར་བྱ་བ་ནི་རྡོ་རྗེ་རིགས་ཀྱི་དམ་ཚིག་གོ། །སྦྱིན་པ་རྣམ་བཞི་རྟག་པར་སྦྱིན་པ་དང༌། ཉིན་མཚན་དུས་དྲུག་གམ་གསུམ་དུ་སྦྱིན་པ་ནི་རིན་ཆེན་རིགས་ཀྱི་དམ་ཚིག་གོ། །ཕྱི་ཉན་ཐོས། ནང་ཐེག་ཆེན། གསང་བ་སྔགས་ཀྱི་དམ་ཚིག་ཡང་དག་པར་འཛིན་པས་རང་རང་གི་ཚངས་སྤྱོད་བསྟེན་པ་ནི་པདྨའི་རིགས་ཀྱི་དམ་ཚིག་གོ། མཆོད་བསྟོད་དང༌། ལས་རབ་འབྱམས་བསྒྲུབ་པ་དང༌། ཐེག་པ་ཐམས་ཅད་ཀྱི་སྡོམ་པ་དང༌། ལས་ལ་མཁས་པས་འགྲོ་བ་འདུལ་བ་ལས་ཀྱི་རིགས་ཀྱི་དམ་ཚིག་གོ། །མདོར་ན་རྡོ་རྗེ་ཐེག་པའི་དངོས་གྲུབ་གྱི་རྒྱུད་དེ་དག་ལ་གནས་པས་ངན་འགྲོ་རྣམས་ངན་འགྲོ་ལས་བསྒྲལ་བར་བྱ་ཞིང༌། ལྷ་མི་རྣམས་རྒྱུད་གྲོལ་བར་བྱེད་པ་དང༌། ལམ་དམན་པར་ཞུགས་པ་རྣམས་ཐེག་པ་ཆེན་པོར་དབུགས་འབྱིན་པར་བྱ་སྟེ། སེམས་ཅན་ཐམས་ཅད་ཀྱང་བདག་གིས་བྱང་ཆུབ་ཆེན་པོར་འགོད་པར་བྱའོ་ཞེས་སྙིང་སྟོབས་ཆེན་པོས་དམ་བཅའ་ཞིང་དེ་ལྟ་བུར་སྨོན་པའོ། །དེ་ལྟར་རིགས་ལྔ་སྤྱི་དང་ཁྱད་པར་གྱིས་བསྡུས་པའི་དམ་ཚིག་ཐམས་ཅད་ཚུལ་བཞིན་འཛིན་སྙམ་པས་འདིའི་རྗེས་ཟློས་མཛོད། མགོན་པོ་སངས་རྒྱས་རྣམས་དང་ནི། །སྲས་བཅས་བདག་ལ་དགོངས་སུ་གསོལ། །བདག་མིང་འདི་ཞེས་བྱ་བ་ཡིས། །བྱང་ཆུབ་སྙིང་པོར་མཆིས་ཀྱི་བར། །ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །ཚུལ་ཁྲིམས་ཀྱི་ནི་བསླབ་པ་དང༌།

དགེ་བའི་ཆོས་ནི་སྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ། །བདག་གིས་བརྟན་པོར་བཟུང་བར་བགྱི། །སངས་རྒྱས་ཆོས་དང་དགེ་བདུན་ཏེ། །བླ་ན་མེད་པའི་དཀོན་མཆོག་གསུམ། །སངས་རྒྱས་རྣལ་འབྱོར་ལས་སྐྱེས་པ། །སྡོམ་པ་དེང་ནས་བརྟན་པོར་བཟུང༌། །རྡོ་རྗེའི་རིགས་མཆོག་ཆེན་པོ་ལ། །རྡོ་རྗེ་དྲིལ་བུའི་ཕྱག་རྒྱ་ཡང༌། །ཡང་དག་ཉིད་དུ་བཟུང་བར་བགྱི། །སློབ་དཔོན་དག་ཀྱང་བཟུང་བར་བགྱི། །རིན་ཆེན་རིགས་མཆོག་ཆེན་པོ་ཡི། །དམ་ཚིག་ཡིད་དུ་འོང་བ་ལ། །ཉིན་རེ་བཞིན་དུ་དུས་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །བྱང་ཆུབ་ཆེན་པོ་ལས་བྱུང་བའི། །པདྨའི་རིགས་མཆོག་དག་པ་ལ། །ཕྱི་ནང་གསང་བའི་ཐེག་པ་གསུམ། །དམ་པའི་ཆོས་ནི་བཟུང་བར་བགྱི། །ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པར་ནི། །ཡང་དག་ཉིད་དུ་བཟུང་བར་བགྱི། །མཆོད་པའི་ལས་ཀྱང་ཅི་ནུས་བགྱི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་བགྱིས་ནས། །སེམས་ཅན་ཀུན་གྱི་དོན་གྱི་ཕྱིར། །བདག་གིས་སྡོམ་པ་མ་ལུས་བཟུང༌། །མ་བརྒལ་བ་རྣམས་བསྒྲལ་བར་བགྱི། །མ་གྲོལ་བ་རྣམས་བདག་གིས་དགྲོལ། །དབུགས་མ་ཕྱུང་རྣམས་དབུགས་དབྱུང་ཞིང༌། །སེམས་ཅན་མྱ་ངན་འདས་ལ་འགོད། ། ལན་གསུམ། དེ་ནས་གསང་བ་མི་བསྒྲག་པའི་ཕྱིར་ཕན་ཡོན་གྱི་སྒོ་ནས་དམ་ལ་བཞག་པ་ནི། མགོ་བོར་རྡོ་རྗེ་བཞག ། ཁྱོད་ནི་རྣལ་འབྱོར་མ་རིགས་སྐྱེས། །ང་ཡིས་ཡེ་ཤེས་རྡོ་རྗེ་སྦྱིན། །བྱིན་པས་དངོས་གྲུབ་ཐོབ་པར་འགྱུར། །གང་ཞིག་འདི་འདྲ་མ་མཐོང་བའི། །མདུན་དུ་སྨྲ་བར་མ་བྱེད་ཅིག །གལ་ཏེ་སྨྲས་ན་ཉམས་པར་འགྱུར། །དེ་བས་ང་རྒྱལ་བཅོམ་ནས་ནི། །བདག་ཉིད་མ་འཁྲུལ་ཤེས་པར་གྱིས། །དེ་ནས་སླར་ཡང་འགལ་ན་ཉེས་དམིགས་བསྟན་པའི་སྒོ་ནས་དམ་ལ་བཞག་པ་ནི། སྙིང་གར་རྡོ་རྗེ་བཞག ། རྡོ་རྗེ་མཁའ་འགྲོ་མ་ཁྱོད་དེང༌། །ཁྱོད་ཀྱི་སྙིང་ལ་ཡང་དག་ཞུགས། །གལ་ཏེ་ཚུལ་འདི་སྨྲས་ན་ནི། །དེ་མ་ཐག་ཏུ་དྲལ་ཏེ་གཤེགས། །ཕན་ཡོན་དང་ཉེས་དམིགས་གཉིས་ཀའི་སྒོ་ནས་དམ་ལ་བཞག་པ་ནི།

བདུད་རྩི་བྱིན་ལ། འདི་ནི་ཁྱོད་ཀྱི་དམ་ཚིག་ཆུ། །དམ་ཚིག་འདས་ན་སྲེག་པར་བྱེད། །དམ་ཚིག་བསྲུང་ན་དངོས་གྲུབ་ནི། །རྡོ་རྗེ་བདུད་རྩིའི་ཆུ་འདིས་འགྲུབ། །ཨོཾ་བཛྲ་ཌཱ་ཀི་ནི་ཨ་མྲྀ་ཏོ་ད་ཀ་ཋཱ། དེ་ནས་རྡོ་རྗེ་སློབ་དཔོན་གྱི་བཀའ་ཉན་པའི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་ལ། དུས་འདི་ནས་ནི་བུ་ཁྱོད་ཀྱི། །རྡོ་རྗེ་འཛིན་པ་ང་ཡིན་གྱི། །ང་ཡིས་ཇི་ལྟར་བཀའ་སྩལ་པ། །ཁྱོད་ཀྱིས་སྐྱོ་བ་མེད་པར་སྒྲུབས། །གང་ཡང་ང་ལ་མ་གུས་མིན། །དེ་བཞིན་གུས་པར་མ་བྱས་ན། །བདུད་ཀྱིས་བཅོམ་ནས་ངན་འགྲོར་འགྲོ། །དེ་བས་དམ་ཚིག་གནས་པར་གྱིས། ། བདུད་རྩི་ལྔས་བྱུགས་པའི་མཎྜལ་ཆོས་འབྱུང་པདྨ་མེ་ཏོག་གི་ཚོམ་བུ་བཀོད་པ་སློབ་མའི་གྲངས་དང་མཉམ་པ་ལ། སློབ་མ་རྣམས་བཞག་ལ། ཁྱེད་རང་རྣམས་ཡེ་ཤེས་ཀྱི་དཀྱིལ་འཁོར་དུ་འཇུག་ཅིང་བྱིན་དབབ་པའི་སླད་དུ་གསོལ་བ་གདབ་པ་འདིའི་རྗེས་ཟློས་མཛོད། བདག་དུས་འདི་ནས་བཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུ། དུས་གསུམ་གྱི་སངས་རྒྱས་ཐམས་ཅད་ཀྱི་སྐུའི་ངོ་བོར་གྱུར་པ་བླ་མ་རྡོ་རྗེ་འཛིན་པ་ཆེན་པོ་དང༌། རྗེ་བཙུན་རྡོ་རྗེ་རྣལ་འབྱོར་མའི་སྐུ་ལ་སྐྱབས་སུ་མཆིའོ། །བདག་དུས་འདི་ནས་བཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུ། དུས་གསུམ་གྱི་སངས་རྒྱས་ཐམས་ཅད་ཀྱི་གསུང་གི་ངོ་བོར་གྱུར་པ་བླ་མ་རྡོ་རྗེ་འཛིན་པ་ཆེན་པོ་དང༌། རྗེ་བཙུན་རྡོ་རྗེ་རྣལ་འབྱོར་མའི་གསུང་ལ་སྐྱབས་སུ་མཆིའོ། །བདག་དུས་འདི་ནས་བཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུ། དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོར་གྱུར་པ་བླ་མ་རྡོ་རྗེ་འཛིན་པ་ཆེན་པོ་དང༌། རྗེ་བཙུན་རྡོ་རྗེ་རྣལ་འབྱོར་མའི་ཐུགས་ལ་སྐྱབས་སུ་མཆིའོ། །བླ་མ་རྡོ་རྗེ་འཛིན་པ་ཆེན་པོ་དང༌། རྗེ་བཙུན་རྡོ་རྗེ་རྣལ་འབྱོར་མ་དང༌། མཁའ་འགྲོ་མ་རྣམས་ཀྱི་སྐུ་གསུང་ཐུགས་ཀྱི་ཡེ་ཤེས་བདག་ལ་མྱུར་དུ་དབབ་པར་མཛད་དུ་གསོལ།

དེ་བཞིན་ཉིད་ཀྱི་ཡེ་ཤེས་ནམ་མཁའ་ལྟ་བུས་གང་བར་མཛད་དུ་གསོལ། སྨིན་པར་མཛད་དུ་གསོལ། ཤིན་ཏུའང་སྨིན་པར་མཛད་དུ་གསོལ། ཅེས་ལན་གསུམ་མམ་གཅིག ། དེ་ནས་ཁྱེད་རང་རྣམས་སྐྱིལ་ཀྲུང་ཕྱེད་པའི་གར་གྱིས་ལངས་ཏེ་སྤྱི་བོར་ཆོས་འབྱུང་གི་ཕྱག་རྒྱ་འཆིང་བཞིན་དུ་དམིགས་པ་འདི་ལྟར་མཛོད། རླུང་གི་དཀྱིལ་འཁོར་ནག་པོ་གཞུའི་དབྱིབས་ཅན། དེའི་སྟེང་དུ་སྐད་ཅིག་གིས་ཁྱེད་རང་རྣམས་རྗེ་བཙུན་རྡོ་རྗེ་རྣལ་འབྱོར་མའི་སྐུར་གསལ་བའི་ལྟེ་བར་མེ་རབ་ཏུ་འབར་བའི་ཆོས་འབྱུང་དམར་པོའི་དབུས་ན་ཧྲཱིཿལས་སྔགས་ཕྲེང་གཡོན་དུ་དྲག་ཏུ་འཁོར་བ་དེ་ལས་འོད་ཟེར་འཕྲོས་པས་རྡུལ་ཚོན་དང་མེ་ལོང་དང༌། ཨོ་རྒྱན་ནས་རྗེ་བཙུན་རྡོ་རྗེ་རྣལ་འབྱོར་མ་དཔའ་བོ་མཁའ་འགྲོ་སངས་རྒྱས་བྱང་སེམས་དཔག་ཏུ་མེད་པ་སྤྱན་དྲངས། སྔགས་འཁོར་དང་ཁྱེད་རང་རྣམས་ལ་ཐིམ། གུ་གུལ་དང་ཚིལ་ཆེན་བསྲེག །ཌཱ་མ་རུའི་སྒྲ་འཁྲོལ་ཞིང༌། སླར་ཡང་སྔགས་འཁོར་ལས་འོད་ཟེར་དང་དགའ་འཁྱིལ་འཕྲོས། སྨིན་མཚམས་སུ་གཡོན་དུ་དྲག་ཏུ་འཁོར། དཔའ་བོ་དང་རྣལ་འབྱོར་མའི་བྱང་སེམས་སྤྱི་བོ་ནས་ཞུགས། ལུས་ཀྱི་ནང་ཐམས་ཅད་གང་བའི་མོས་པ་མཛོད། ཨོཾ་བཛྲ་བཻ་རོ་ཙ་ནི་ཡེ་ཧ་རི་ནི་ས་ཨཱ་བེ་ཤ་ཡ་ཨཱཿཨཿ ཧྲཱིཿཧྲཱིཿཧྲཱིཿཕེཾ་ཕེཾ་ཕེཾ། དེ་ལྟར་ཕབ་པའི་ཡེ་ཤེས་པ་དེ་ཉིད་ངོ་སྤྲད་པའི་ཕྱིར་རྡོ་རྗེའི་གླུ་བླང་བ་ནི། ལྟོས་ཤིག་རང་གི་སེམས་ལ་ལྟོས། །སེམས་ཉིད་ཅིར་ཡང་གྲུབ་པ་མེད། །གྲུབ་པ་མེད་པའི་སེམས་ཉིད་འདི། །སྣ་ཚོགས་སྣང་བ་ངོ་མཚར་ཆེ། །སྣང་ཙམ་ཉིད་ནས་སེམས་སུ་འདུས། །སེམས་ཅན་ཀུན་གྱི་སེམས་ཉིད་དེ། །བདེ་བ་ཆེན་པོའི་ཡེ་ཤེས་ཡིན། །རྣམ་པར་མི་རྟོག་བསམ་མི་ཁྱབ། །གསལ་བ་དེ་ཡི་ངོ་བོར་སྣང༌། །མོས་པ་དུ་མའི་སེམས་ཅན་ལ། །ཐབས་རྣམས་སྣ་ཚོགས་བསྟན་པ་སྟེ། །སྣ་ཚོགས་སྒྱུ་མའི་སྦྱོར་བ་ཡིས། །དཔའ་བོ་སེངྒེ་བཞིན་དུ་སྤྱོད། །བསམ་གྱིས་མི་ཁྱབ་གོ་འཕང་ཐོབ། །རྗེ་བཙུན་མ་ཡི་བྱིན་རླབས་ཡིན། །བླ་མ་བརྒྱུད་པའི་རིམ་པ་ནི། །སྣ་ཚོགས་ནོར་བུ་ཇི་བཞིན་དུ། །སྐལ་ལྡན་རྣམས་ཀྱི་སྤྱོད་ཡུལ་ཡིན། །

ཞེས་བརྗོད། དེ་ལྟར་ཐབས་ཀྱི་བྱིན་དབབ་པ་དང་ཤེས་རབ་ཀྱི་སེམས་ངོ་སྤྲད་དེ་རྡོ་རྗེ་སྤྱི་བོར་བཞག་པས་ཟུང་འཇུག་བདེ་བ་ཆེན་པོའི་ཡེ་ཤེས་དེ་ཉིད་བརྟན་པར་གྱུར་བའི་མོས་པ་མཛོད། སྤྱི་བོར་རྡོ་རྗེ་བཞག་ལ། ཏིཥྛ་བཛྲ་ ཞེས་བརྗོད། དེ་ནས་སྣང་བ་བརྟག་པ་ནི། མིག་རས་ཀྱི་འོག་ནས་དཀྱིལ་འཁོར་གྱི་བར་སྣང་ལ་ལྟོས་ལ་ཁ་དོག་ཇི་ལྟར་མཐོང་བ་སྨོས་ཤིག །ཞེས་ཁ་དོག་གང་མཐོང་སྨྲ་བཅུག །དེ་ལྟར་བལྟས་པས་ཁ་དོག་དཀར་པོ་འདུག་ན་ཞི་བ། སེར་པོ་ལ་རྒྱས་པ། དམར་པོ་ལ་དབང༌། ལྗང་ཁུའམ་ནག་པོ་ལ་མངོན་སྤྱོད་དམ་དྲག་པོ། ཁ་དོག་སྣ་ཚོགས་ལ་ལས་སྣ་ཚོགས་འགྲུབ་པར་འགྱུར་རོ། །

ཞེས་བརྗོད། ཁྱེད་རང་རྣམས་སྔོན་ཚེ་གང་ལ་སྦྱང་བའི་རིགས་ཀྱི་ལྷ་སྐལ་བརྟག་པའི་ཆེད་དུ་དཀྱིལ་འཁོར་གྱི་དྲུང་དུ་མེ་ཏོག་དོར་བ་ལ་བདེན་པའི་བྱིན་རླབས་བརྗོད་པ་ནི། རྡོ་རྗེ་མཁའ་འགྲོའི་དཀྱིལ་འཁོར་འདིར། །བདག་གིས་སློབ་མ་གཞུག་པར་བྱ། །མཁའ་འགྲོའི་རིགས་ཀྱི་རིམ་པ་བཞིན། །བསོད་ནམས་གང་ཡིན་དེ་བཞིན་ཤོག །འདིས་ནི་དངོས་གྲུབ་གང་ཐོབ་པ། །རིགས་ནི་གང་གི་སྣོད་དུ་འགྱུར། །འདི་ལ་བསོད་ནམས་ཅི་ཡོད་པ། །དཀྱིལ་འཁོར་འདིར་ནི་དེ་བཞིན་ཤོག ། ཅེས་བརྗོད། ཁྱེད་རང་རྣམས་ལ་སྔར་བྱིན་པའི་མེ་ཏོག་གི་ཕྲེང་བ་དེ་ཉིད་མོས་གུས་རྩེ་གཅིག་པས་གཙོ་མོའི་དབུ་ལ་འབུལ་བའི་བློས་སྔགས་འདིའི་རྗེས་ཟློས་དང་བཅས་པས་དཀྱིལ་འཁོར་དུ་འདོར་བར་ཞུ། བཛྲ་ཌཱ་ཀི་ནི་པྲ་ཏཱིཙྪ་བཛྲ་ཧོཿ ཞེས་མེ་ཏོག་འདོར་བཅུག །སློབ་དཔོན་གྱིས་མེ་ཏོག་གང་ལ་ཕོག་པའི་རིགས་ཀྱི་གསང་མཚན་བཏགས། མེ་ཏོག་གང་ལ་ཕོག་པའི་ལྷ་དེ་ཉིད་མེ་ཏོག་དང་དབྱེར་མེད་དུ་སྤྱི་བོར་ཐིམ་པའི་མོས་པ་མཛོད། །བཅོམ་ལྡན་འདས་མ་ཁྱོད་ཀྱིས་ནི། །འདི་ནི་རྗེས་སུ་བཟུང་བར་མཛོད། ། ཅེས་མེ་ཏོག་སྤྱི་བོར་བཞག ། ཁྱེད་རང་རྣམས་ཀྱི་མ་རིག་པའི་སྒྲིབ་གཡོགས་དང་མིག་དར་ལྷན་ཅིག་ཏུ་གསལ་བའི་མོས་པ་མཛོད། སྤྱན་ལྔ་རྣམ་དག་དབྱེ་དང་མི་དབྱེ་བྲལ། །འོན་ཀྱང་སྣ་ཚོགས་ཡངས་པའི་སྤྱན་དབྱེ་བས། །ཆོས་ཀུན་སྒྲིབ་བྲལ་མཁྱེན་ཅིང་གཟིགས་པ་ཡི། །སངས་རྒྱས་ཡེ་ཤེས་སྤྱན་ནི་ཐོབ་གྱུར་ཅིག ། གསེར་གྱི་ཐུར་མས་གདོང་གཡོགས་བསལ་ཏེ། ཨོ་བཛྲ་ནཱེ་ཏྲ་ཨ་བ་ཧ་ར་པ་ཊ་ལཾ་ཧྲཱིཿ ཞེས་བརྗོད། དེ་ནས་ཡེ་ཤེས་ལྷའི་དཀྱིལ་འཁོར་བསྟན་པ་ནི། དཀྱིལ་འཁོར་གཉན་པོ་འདི་ལ་ལྟོས། །ཞེས་ལྟ་བར་བསྐུལ་ནས་དཀྱིལ་འཁོར་རྟེན་དང་བརྟེན་པར་བཅས་པ་ངོ་སྤྲད་པར་བྱ་སྟེ། དེ་ཡང་ཆོས་ཐམས་ཅད་ཀྱི་རང་བཞིན་སྤྲོས་པ་དང་བྲལ་བའི་ལྷན་སྐྱེས་ཡེ་ཤེས་དེ་ཉིད་གང་འདུལ་གྱི་དཀྱིལ་འཁོར་རབ་འབྱམས་སུ་ཤར་བ་ལས།

འདིར་ནི་བཅོམ་ལྡན་འདས་མ་དཔལ་རྡོ་རྗེ་བཙུན་མོའི་དཀྱིལ་འཁོར་ཏེ། ཆོས་ཉིད་སྤྲོས་བྲལ་ལ་སྤྲོས་པའི་མཚན་མ་གང་གིས་ཀྱང་དབྱེན་སྤྱོ་བར་མི་ནུས་པ་མཚོན་པའི་ཕྱིར་སྲུང་བའི་འཁོར་ལོ། དེའི་ནང་དུ་བདག་མེད་པ་མཚོན་པའི་ཕྱིར་དུར་ཁྲོད་བརྒྱད། དེའི་དབུས་སུ་འཁོར་བ་དག་པའི་ཆོས་འབྱུང་གདན་ཐབས་ཀྱི་སྟེང་དུ་མྱང་འདས་དག་པའི་ཆོས་འབྱུང་ཁང་ཐབས། དེའང་སྲིད་པར་གནས་ཀྱང་སྲིད་པའི་སྐྱོན་གྱིས་མ་གོས་པའི་བརྡར་རྩ་བ་ཕྲ་བ་ཐུར་དུ་ཟུག་པ། ཐར་པ་མྱ་ངན་ལས་འདས་པའི་ཡོན་ཏན་ཐམས་ཅད་ཡོངས་སུ་རྒྱས་པའི་ཕྱིར་གདེངས་ཀ་ཆེ་བ་གྱེན་དུ་བསྟན་པ། རྣམ་ཐར་སྒོ་གསུམ་མཚོན་པའི་ཟུར་གསུམ་པ། ཐབས་དང་ཤེས་རབ་ཟུང་དུ་འཇུག་པའི་ཕྱིར་ཕྱི་དཀར་ལ་ནང་དམར་བ། དེའི་དབུས་སུ་གཙོ་མོ་བཅོམ་ལྡན་འདས་མ་ཉིད་ནི། ཆོས་ཐམས་ཅད་ཆོས་སྐུ་གཅིག་པའི་ཞལ་གཅིག་དང༌། ཐབས་ཤེས་གཉིས་སུ་མེད་པའི་ཕྱག་གཉིས་ཀྱིས་གྲི་ཐོད་འཛིན་པ། ཡབ་ཧེ་རུ་ཀ་མཚོན་པའི་ཁ་ཊྭཱྃ་ག་མཆན་དུ་བཅུག་པ་བཅུ་དྲུག་གི་ལང་ཚོ་ནུ་འབུར་ཟུང་གིས་མཛེས་པ། དུས་གསུམ་ལ་མཁྱེན་པའི་སྤྱན་གསུམ་མངའ་ཞིང༌། བདུད་བཞི་འདུལ་བའི་མཆེ་བ་བཞི་གཙིགས་པ། དབུ་སྐྲ་གྱེན་བརྫེས་རིགས་བདག་ལྔ་མཚོན་ཐོད་སྐམ་གྱི་ཕྲེང་བས་བཅིངས་པ། ཕར་ཕྱིན་དྲུག་ལྡན་ཕྱག་རྒྱ་ལྔས་བརྒྱན་པ། འདུ་བྱེད་རྣམ་དག་ཐོད་རློན་གྱི་དོ་ཤལ། མེ་ཏོག་གི་ཕྲེང་བ་དང་དྲིལ་བུ་གཡེར་ཁ་རུས་པའི་རྒྱན་གྱིས་བརྒྱན་པ། སྲིད་ཞིའི་མཐའ་ལས་གྲོལ་ཕྱིར་ཞབས་གཉིས་བརྐྱང་བསྐུམ་པདྨ་རོ་དང་ཉི་མའི་གདན་ལ་གར་སྟབས་སུ་བཞུགས་པ་དེའི་ཤར་དུ་རྡོ་རྗེ་མཁའ་འགྲོ་མ། ལྷོར་རིན་ཆེན་མཁའ་འགྲོ་མ། ནུབ་ཏུ་པདྨ་མཁའ་འགྲོ་མ། བྱང་དུ་ལས་ཀྱི་མཁའ་འགྲོ་སྟེ། ཕུང་པོ་ལྔ་ཁམས་ལྔ་འབྱུང་བ་ལྔ་སོགས་ལྔ་ཚན་དུ་བྱས་པའི་ཆོས་རྣམས་རྣམ་པར་དག་པ་ཡེ་ཤེས་ལྔ་དང༌། དབང་པོ་ལྔ་དང༌། སྟོབས་ལྔ་སོགས་འབྲས་བུ་ལྔ་ཚན་དུ་བྱས་པ་རྣམས་ཀྱི་ངོ་བོ་ལྷ་ལྔར་སྣང་བའི་དཀྱིལ་འཁོར་རྟེན་དང་བརྟེན་པར་བཅས་པ་ཐམས་ཅད་མངོན་སུམ་དུ་མཐོང་བའི་མོས་པ་མཛོད།

ད་ནི་དད་པ་རབ་ཏུ་བསྐྱེད། །ཁྱེད་ནི་རྣལ་འབྱོར་མ་རིགས་སྐྱེས། །སྔགས་དང་ཕྱག་རྒྱས་བྱིན་གྱིས་རློབས། །འགྲོ་བ་ཕུན་ཚོགས་དངོས་གྲུབ་ཀུན། །དངོས་གྲུབ་ཐམས་ཅད་འདི་ལས་འབྱུང༌། །དམ་ཚིག་ཐམས་ཅད་སྐྱོང་བ་དང༌། །གསང་སྔགས་འདི་ལ་བརྩོན་པར་གྱིས། །དེས་འཇུག་པའི་ཆོས་རྣམས་གྲུབ་ནས་དངོས་གཞིའི་དབང་བསྐུར་ཞུ་བའི་ཡོན་དུ་མཎྜལ་འབུལ་བར་ཞུ། མཎྜལ་ཕུལ་ནས། དེ་ནས་རྗེ་བཙུན་ལྷོ་བྲག་པའི་སྐུ་གསུང་ཐུགས་ཀྱི་རྒྱུན་མཛད་མ་དང༌། ལྷན་ཅིག་སྐྱེས་མ་དང་ཁམས་གསུམ་མ་རྣམས་སུ་དབང་བཞིའི་ཆོ་ག་གསུངས་པ་དང༌། གཞུང་དྲུག་གི་ཞལ་གདམས་འགྲེལ་བའི་ཡིག་ཆ་ཤ་བ་རིའི་དབང་ཆོག་རྣམས་ལས་བྱུང་བ་ལྟར། བུམ་དབང༌། གསང་དབང༌། ཤེས་རབ་ཡེ་ཤེས་ཀྱི་དབང༌། ཚིག་དབང༌། རྡོ་རྗེ་སློབ་དཔོན་གྱི་དབང་དང་རྗེས་སུ་གནང་བ་བཅས་དྲུག་ཏུ་ཡོད་པ་ལས། བླ་མ་དང་དཀྱིལ་འཁོར་གཙོ་མོ་ཐ་དད་མེད་པའི་དྲུང་དུ་དབང་བཞི་རྫོགས་པར་ཞུ་བའི་དོན་དུ་གསོལ་བ་བཏབ་པ་འདིའི་རྗེས་ཟློས་མཛོད། བླ་མ་རྡོ་རྗེ་འཛིན་པ་ཆེན་པོ་དང༌། རྗེ་བཙུན་རྡོ་རྗེ་རྣལ་འབྱོར་མ་དང༌། མཁའ་འགྲོ་མ་རྣམས་ཀྱི་སྐུ་གསུང་ཐུགས་ཟག་པ་མེད་པའི་ཡེ་ཤེས་ཀྱི་བདུད་རྩིའི་རྒྱུན་གྱིས་དབང་བསྐུར་དུ་གསོལ། ལྷ་མོ་དཔལ་གྱི་བློ་གྲོས་ཀྱིས། །བིར་ཝ་པ་ལ་དབང་བསྐུར་ལྟར། །དེ་བཞིན་བླ་མ་ཁྱོད་ཀྱིས་ཀྱང༌། །བདག་སོགས་དབང་བསྐུར་མཛད་དུ་གསོལ། །རྡོ་རྗེ་རྣལ་འབྱོར་མ་རྣམས་ལ། །མཆོད་ཆེན་ཇི་ལྟར་བསྩལ་བ་ལྟར། །བདག་ཀྱང་རབ་ཏུ་བསྒྲུབ་སླད་དུ། །དབང་བསྐུར་དམ་པ་བདག་ལ་སྩོལ། ། ཞེས་ལན་གསུམ་གསོལ་བ་གདབ། དེ་ལྟར་གསོལ་བ་བཏབ་ནས། དང་པོ་བུམ་པའི་དབང་ལ་ཆུ་དང་ཅོ་པན་རྡོ་རྗེ་དྲིལ་བུ་མིང་དབང་སྟེ་རིགས་པའི་དབང་ལྔ། དེའང་གཞི་ཕུང་པོ་ལྔ་གདོད་མ་ནས་རྒྱལ་བ་རིགས་ལྔར་བཞུགས་པ་ལ། དེ་ལྟར་མ་རིག་པའི་གདུལ་བྱ་རྣམས་དབང་ལྔ་བསྐུར་ནས་གནས་ལུགས་ཇི་ལྟ་བ་བཞིན་རིག་པར་བྱེད་པས་རིག་པའི་དབང་ལྔ་ཞེས་བྱའོ། །དེ་ལ་མི་བསྐྱོད་པ་ཆུའི་དབང་སོགས་ཐམས་ཅད་ལ།

སློབ་དཔོན་གྱིས་དབང་ལྷ་སྤྱན་དྲངས་ནས་དབང་བསྐུར་བར་གསོལ་བ་བཏབ་པས་དེ་བཞིན་གཤེགས་པ་རྣམས་ཀྱིས་དབང་གི་དགོངས་པ་མཛད། བྱང་ཆུབ་སེམས་དཔའ་རྣམས་ཀྱིས་ཤིས་པ་བརྗོད། ཁྲོ་བོ་ཁྲོ་མོ་རྣམས་ཀྱིས་བགེགས་བསྐྲད། མཆོད་པའི་ལྷ་མོ་རྣམས་ཀྱིས་མཆོད་བཞིན་པར་བུམ་པའི་ཆུས་དབང་བསྐུར་བ་དང༌། ཕྱག་མཚན་བྱིན་ནས་དབང་དོན་ངོ་སྤྲད་པ་དང༌། སྤྱན་དྲངས་པའི་དབང་ལྷ་སློབ་མའི་ལུས་ལ་ཞུགས་ཞིང་རིགས་བདག་གིས་དབུ་བརྒྱན་པ་སྟེ་དྲུག་ཏུ་ཤེས་པར་བྱ་བའི་དང་པོ་མི་བསྐྱོད་པ་ཆུའི་དབང་གི་དོན་དུ། སློབ་དཔོན་གྱི་ལྟེ་བའི་ས་བོན་ལས་འོད་ཟེར་འཕྲོས་པས་རྡོ་རྗེ་རྣལ་འབྱོར་མ་དང་དཔའ་བོ་མཁའ་འགྲོ་སངས་རྒྱས་བྱང་སེམས་རྣམས་ཀྱི་ཕྱག་ན་ཡེ་ཤེས་ལྔ་ཡི་རང་བཞིན་བདུད་རྩི་བྱང་སེམས་ཀྱིས་བཀང་བའི་བུམ་པ་དང་ཐོད་པ་བཟུང་བ་རྣམས་སྤྱན་དྲངས། བཛྲ་ས་མཱ་ཛཿ སློབ་མ་ལ་དབང་བསྐུར་བར་མཛད་དུ་གསོལ། སློབ་མའི་སྤྱི་བོར་བུམ་པ་བཞག །སངས་རྒྱས་ཀུན་གྱི་བུམ་པའི་དབང༌། །དེ་རིང་ཁྱོད་ལ་བསྐུར་བར་བྱ། །སངས་རྒྱས་ཀུན་ཏུ་རབ་བསྒྲུབ་ཕྱིར། །བུམ་པའི་དབང་ནི་ཁྱོད་ལ་བསྐུར། །ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་དབང་བསྐུར་རོ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡེ་ཤྲཱི་ཧཱུྃ། རྡོ་རྗེ་ལག་ཏུ་གཏད་ཅིང༌། རྡོ་རྗེ་མཁའ་འགྲོ་ཞེ་སྡང་རྣམ་དག་པ། །རྣམ་ཤེས་གནས་གྱུར་མེ་ལོང་ཡེ་ཤེས་ཀྱི། །རང་བཞིན་མི་གཡོ་མཆོག་གི་དབང་བསྐུར་བས། །བདེ་གཤེགས་ཀུན་གྱི་ཐུགས་སུ་གྲོལ་གྱུར་ཅིག །ཧ་ཨོཾ་བཛྲ་བཻ་རོ་ཙ་ནི་ཡེ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། དབང་གི་ལྷ་རྣམས་སློབ་མའི་ལུས་ལ་ཞུགས་ཏེ། བུམ་ཆུ་གཏོར་ཞིང་བཀྲུས་ལ་བླུགས། །དྲི་མ་ཕུང་པོ་ཉོན་མོངས་དག །སྐུ་དང་ཡེ་ཤེས་དབང་རྣམས་ཐོབ། །མགོ་བོར་ཆུ་ལས་མི་བསྐྱོད་པའོ། །དེ་ནས་རིན་ཆེན་འབྱུང་ལྡན་ཅོད་པན་གྱི་དབང་གི་དོན་དུ།

སློབ་དཔོན་གྱི་ལྟེ་བའི་ས་བོན་ལས་འོད་ཟེར་འཕྲོས་པས་རྡོ་རྗེ་རྣལ་འབྱོར་མ་དང༌། དཔའ་བོ་མཁའ་འགྲོ་སངས་རྒྱས་བྱང་སེམས་རྣམས་ཀྱི་ཕྱག་ན་ཡེ་ཤེས་ལྔ་ཡི་རང་བཞིན་དབུ་རྒྱན་དང་དར་དཔྱངས་བཟུང་བ་རྣམས་སྤྱན་དྲངས། བཛྲ་ས་མ་ཡ་ཛཿ སློབ་མ་ལ་དབང་བསྐུར་བ་མཛད་དུ་གསོལ། ཅོད་པན་ཐོགས་ལ། སངས་རྒྱས་ཀུན་གྱི་དབུ་རྒྱན་དབང༌། །དེ་རིང་ཁྱོད་ལ་བསྐུར་བར་བྱ། །སངས་རྒྱས་ཀུན་ཏུ་རབ་བསྒྲུབ་ཕྱིར། །དབུ་རྒྱན་དབང་ནི་ཁྱོད་ལ་བསྐུར། །ཇི་ལྟར་བལྟམས་པ་ སོགས་རིན་པོ་ཆེ་ལག་ཏུ་གཏད་ཅིང༌། རིན་ཆེན་མཁའ་འགྲོ་ང་རྒྱལ་རྣམ་དག་པ། །ཚོར་བ་གནས་འགྱུར་མཉམ་ཉིད་ཡེ་ཤེས་ཀྱི། །རང་བཞིན་མི་གཡོ་མཆོག་གི་དབང་བསྐུར་བས། །བདེ་གཤེགས་ཀུན་གྱི་ཡོན་ཏན་རྫོགས་གྱུར་ཅིག །རི་ཨོཾ་བཛྲ་བཻ་རོ་ཙ་ནི་ཡེ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། དབང་གི་ལྷ་རྣམས་སློབ་མའི་ལུས་ལ་གཞུག་སྟེ། །བུམ་ཆུས་གཏོར་ཞིང་བཀྲུས་ལ་བླུགས། །དྲི་མ་ཕུང་པོ་ཉོན་མོངས་དག །སྐུ་དང་ཡེ་ཤེས་དབང་རྣམས་ཐོབ། །མགོ་བོར་ཆུ་ལས་རིན་འབྱུང་ངོ༌། །དེ་ནས་འོད་དཔག་མེད་རྡོ་རྗེའི་དབང་གི་དོན་དུ། སློབ་དཔོན་གྱི་ལྟེ་བའི་ས་བོན་ལས་འོད་ཟེར་འཕྲོས་པས་རྡོ་རྗེ་རྣལ་འབྱོར་མ་དང༌། དཔའ་བོ་མཁའ་འགྲོ་སངས་རྒྱས་བྱང་སེམས་རྣམས་ཀྱི་ཕྱག་ན་ཡེ་ཤེས་ལྔའི་རང་བཞིན་རྩེ་མོ་དགུ་པའི་རྡོ་རྗེ་བཟུང་བ་རྣམས་སྤྱན་དྲངས། བཛྲ་ས་མཱ་ཛཿ སློབ་མ་ལ་དབང་བསྐུར་བར་མཛད་དུ་གསོལ། རྡོ་རྗེ་ཐོགས་ལ། སངས་རྒྱས་ཀུན་གྱི་རྡོ་རྗེའི་དབང༌། །དེ་རིང་ཁྱོད་ལ་བསྐུར་བར་བྱ། །སངས་རྒྱས་ཀུན་ཏུ་རབ་བསྒྲུབ་ཕྱིར། །རྡོ་རྗེའི་དབང་ནི་ཁྱོད་ལ་བསྐུར། །ཇི་ལྟར་བལྟམས་པ ་སོགས། པདྨ་ལག་ཏུ་གཏད་དེ། པདྨ་མཁའ་འགྲོ་འདོད་ཆགས་རྣམ་དག་པ། །འདུ་ཤེས་གནས་འགྱུར་སོར་རྟོག་ཡེ་ཤེས་ཀྱི། །རང་བཞིན་མི་གཡོ་མཆོག་གི་དབང་བསྐུར་བས། །བདེ་གཤེགས་ཀུན་གྱི་གསུང་དུ་འགྲུབ་གྱུར་ཅིག །ནི་ཨོཾ་བཛྲ་བཻ་རོ་ཙ་ནི་ཡེ་ཨ་བྷི་ཥེ་ཀ་ཏ་ས་མ་ཡེ་ཤྲཱི་ཧཱུྃ།

དབང་གི་ལྷ་རྣམས་སློབ་མའི་ལུས་ལ་ཞུགས་ཏེ། བུམ་ཆུས་གཏོར་ཞིང་བཀྲུས་ལ་བླུགས། །དྲི་མ་ཕུང་པོ་ཉོན་མོངས་དག །སྐུ་དང་ཡེ་ཤེས་དབང་རྣམས་ཐོབ། །མགོ་བོ་ཆུ་ལས་འོད་དཔག་མེད། །དེ་ནས་དོན་ཡོད་གྲུབ་པ་དྲིལ་བུའི་དབང་གི་དོན་དུ། སློབ་དཔོན་གྱི་ལྟེ་བའི་ས་བོན་ལས་འོད་ཟེར་འཕྲོས་པས་རྡོ་རྗེ་རྣལ་འབྱོར་མ་དང༌། དཔའ་བོ་མཁའ་འགྲོ་སངས་རྒྱས་བྱང་སེམས་རྣམས་ཀྱི་ཕྱག་ན་ཡེ་ཤེས་ལྔའི་རང་བཞིན་སྒྲ་གྲགས་བཞིན་པའི་དྲིལ་བུ་བཟུང་བ་རྣམས་སྤྱན་དྲངས། བཛྲ་ས་མཱ་ཛཿ སློབ་མ་ལ་དབང་བསྐུར་བར་མཛད་དུ་གསོལ། དྲིལ་བུ་ཐོགས་ལ། སངས་རྒྱས་ཀུན་གྱི་དྲིལ་བུའི་དབང༌། །དེ་རིང་ཁྱོད་ལ་བསྐུར་བར་བྱ། །སངས་རྒྱས་ཀུན་ཏུ་རབ་བསྒྲུབ་ཕྱིར། །དྲིལ་བུའི་དབང་ནི་ཁྱོད་ལ་བསྐུར། །ཇི་ལྟར་བལྟམས་པ་ སོགས། རལ་གྲི་ལག་ཏུ་གཏད་དེ། ལས་ཀྱི་མཁའ་འགྲོ་ཕྲག་དོག་རྣམ་དག་པ། །འདུ་བྱེད་གནས་འགྱུར་བྱ་གྲུབ་ཡེ་ཤེས་ཀྱི། །རང་བཞིན་མི་གཡོ་མཆོག་གི་དབང་བསྐུར་བས། །བདེ་གཤེགས་ཀུན་གྱི་ཕྲིན་ལས་རྫོགས་གྱུར་ཅིག །ས་ཨོཾ་བཛྲ་བཻ་རོ་ཙ་ནི་ཡེ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། དབང་གི་ལྷ་རྣམས་སློབ་མའི་ལུས་ལ་ཞུགས་ཏེ། བུམ་ཆུས་གཏོར་ཞིང་བཀྲུས་ལ་བླུགས། །དྲི་མ་ཕུང་པོ་ཉོན་མོངས་དག །སྐུ་དང་ཡེ་ཤེས་དབང་རྣམས་ཐོབ། །མགོ་བོར་ཆུ་ལས་དོན་གྲུབ་བོ། །དེ་ནས་རྣམ་པར་སྣང་མཛད་མིང་གི་དབང་བསྐུར་བའི་དོན་དུ། སློབ་དཔོན་གྱི་ལྟེ་བའི་ས་བོན་ལས་འོད་ཟེར་འཕྲོས་པས་རྡོ་རྗེ་རྣལ་འབྱོར་མ་དང༌། དཔའ་བོ་མཁའ་འགྲོ་སངས་རྒྱས་བྱང་སེམས་རྣམས་སྤྱན་དྲངས། བཛྲ་ས་མཱ་ཛཿ སློབ་མ་ལ་དབང་བསྐུར་དུ་གསོལ། ། མགོ་ཐོག་ཏུ་རྡོ་རྗེ་དྲིལ་བུ་མཉམ་དུ་བཟུང་ལ། སངས་རྒྱས་ཀུན་གྱི་མིང་གི་དབང༌། །དེ་རིང་ཁྱོད་ལ་བསྐུར་བར་བྱ། །སངས་རྒྱས་ཀུན་ཏུ་རབ་བསྒྲུབ་ཕྱིར། །མིང་གི་དབང་ནི་ཁྱོད་ལ་བསྐུར། ། རྒྱས་པར་གསང་མཚན་གང་ཡིན་སོ་སོར་བརྗོད།

བསྡུ་ན་སྤྱི་ཁྱབ་ལ། ཀྱེ་དཔལ་སྣང་མཛད་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། །ཇི་ལྟར་བལྟམས་པ་ སོགས། གྲི་གུག་ལག་ཏུ་གཏད་ལ། སངས་རྒྱས་མཁའ་འགྲོ་གཏི་མུག་རྣམ་དག་པ། །གཟུགས་ཕུང་གནས་འགྱུར་ཆོས་དབྱིངས་ཡེ་ཤེས་ཀྱི། །རང་བཞིན་མི་གཡོ་མཆོག་གི་དབང་བསྐུར་བས། །བདེ་གཤེགས་ཀུན་གྱི་སྐུ་ནི་འགྲུབ་གྱུར་ཅིག །ཧྲཱིཿཨོཾ་བཛྲ་བཻ་རོ་ཙ་ནི་ཡེ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། དབང་གི་ལྷ་རྣམས་སློབ་མའི་ལུས་ལ་ཞུགས་ཏེ། བུམ་ཆུས་གཏོར་ཞིང་བཀྲུས་ལ་བླུགས། །དྲི་མ་ཕུང་པོ་ཉོན་མོངས་དག །སྐུ་དང་ཡེ་ཤེས་དབང་རྣམས་ཐོབ། མགོ་བོར་ཆུ་ལས་རྣམ་སྣང་ངོ༌། །དེ་ལྟར་རས་བྲིས་ཀྱི་དཀྱིལ་འཁོར་ལ་བརྟེན་ནས་རིགས་པའི་དབང་ལྔ་སྟེ། ལུས་ལ་བུམ་པའི་དབང་བསྐུར་བས་ལུས་ཀྱི་སྒྲིབ་པ་དག་ནས་ལམ་བསྐྱེད་པའི་རིམ་པ་སྣང་སྟོང་དབྱེར་མེད་བསྒོམ་པ་ལ་དབང་ཞིང༌། འབྲས་བུ་སྤྲུལ་པའི་སྐུ་འགྲུབ་པའི་སྐལ་པ་དང་ལྡན་པར་བྱས་སོ། །དེ་ལྟ་བུའི་རིགས་པའི་དབང་ལྔ་བསྐུར། ཕུང་པོ་ལྔའི་མ་དག་པ་སྦྱངས་ནས་རིགས་ལྔར་ངོ་སྤྲད་དེ་སྣོད་བཅུ་རིགས་ལྔར་ཤེས་ནས་ཐ་མལ་དུ་བལྟ་བ་དང་བྲལ་བ་ནི་བུམ་དབང་ཐོབ་པའི་ཡོན་ཏན་ཏེ། ལུས་དཀྱིལ་བལྟ་བ་དང༌། གསང་བའི་དམ་རྫས་ལེན་པ་སོགས་ལ་མཚན་འཛིན་གྱི་རྟོག་པ་མི་སྐྱེ་བས་གསང་དབང་བསྐུར་རུང་དུ་སྨིན་པའོ། །དེ་ནས་གསང་བའི་དབང་བསྐུར་ཞུ་བའི་དོན་དུ་དམིགས་པ་འདི་བཞིན་དུ་མཛོད། བླ་མ་རྡོ་རྗེ་རྣལ་འབྱོར་མ་དང༌། དཔལ་འཁོར་ལོ་སྡོམ་པ་སྙོམས་འཇུག་གི་སྒྲས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། ཞལ་ནས་ཞུགས། ཐུགས་ཀར་ཞུ། སྦྱོར་མཚམས་ནས་བབས་པའི་བདུད་རྩི་དང༌། སྔར་ནས་དཔའ་བོ་མཁའ་འགྲོའི་བྱང་སེམས་ཐོད་པར་གནས་པས་སྤྱི་བོར་དབང་བསྐུར་བར་གྱུར། ཐོད་པ་སྤྱི་བོ་དང་མགྲིན་པར་བཞག་ལ། སངས་རྒྱས་ཀུན་གྱི་ཐོད་པའི་དབང༌། །དེ་རིང་ཁྱོད་ལ་བསྐུར་བར་བྱ། །སངས་རྒྱས་ཀུན་ཏུ་རབ་བསྒྲུབ་ཕྱིར། །གསང་བའི་དབང་ནི་ཁྱོད་ལ་བསྐུར།

ཨོཾ་ཧྲཱིཿཧ་ཧ་ཧཱུྃ་ཧཱུྃ་ཕཊ། ཨོཾ་བཛྲ་བཻ་རོ་ཙ་ནི་ཡེ་ཧཱུྃ་ཧཱུྃ་ཕཊ་སྭཱ་ཧཱ། ཐོད་པའི་བདུད་རྩི་འཐུང་དུ་གཞུག ། བྱང་ཆུབ་སེམས་ཀྱི་བདུད་རྩི་དེ་རྩ་འཁོར་ལོ་བཞི་ལ་བརྒྱུད། ལུས་ཀྱི་རྩ་གནས་ཐམས་ཅད་བདེ་བ་ཆེན་པོས་ཁྱབ་པར་སྒོམས་ཤིག །དེ་ལྟར་བླ་མ་ཡབ་ཡུམ་གྱི་ལུས་དཀྱིལ་ལ་བརྟེན་ནས་ངག་ལ་གསང་བའི་དབང་བསྐུར་བས་ངག་གི་སྒྲིབ་པ་དག་ནས། ལམ་རྩ་རླུང་ཐིག་ལེ་རྫོགས་པའི་སྒྱུ་ལུས་གསལ་སྟོང་དབྱེར་མེད་བསྒོམ་པ་ལ་དབང༌། འབྲས་བུ་ལོངས་སྤྱོད་རྫོགས་པའི་སྐུ་འགྲུབ་པའི་སྐལ་པ་དང་ལྡན་པར་བྱས་སོ། །དེ་ལྟ་བུའི་གསང་དབང་བསྐུར་བས་སྒོ་གསུམ་བྱིན་གྱིས་བརླབ་ནས་གསལ་སྟོང་གི་དགའ་བདེ་ཁྱད་པར་ཅན་དུ་བྱས་པ་རྒྱུད་ལ་སྐྱེས་ཏེ་དབྱིབས་ལ་ལྷ་སྐུ་བལྟ་བའི་ཞེན་པ་དང་བྲལ་བ་ནི་གསང་དབང་ཐོབ་པ་སྟེ། འདོད་ཆགས་ཀྱི་རྟོག་པས་འཆིང་བར་མི་ནུས་ཤིང༌། ལམ་དང་ལམ་མ་ཡིན་པ་ཤེས་པས་ཤེས་རབ་མའི་བརྟུལ་ཞུགས་ལེན་པ་ལ་མཚན་འཛིན་གྱི་རྟོག་པ་མི་སྐྱེ་བས་དབང་གསུམ་པ་བསྐུར་རུང་དུ་སྨིན་པའོ། །དེ་ནས་ཤེས་རབ་ཡེ་ཤེས་ཀྱི་དབང་བསྐུར་བ་ནི། སིནྡྷུ་རའི་མེ་ལོང་སློབ་མའི་ལྟེ་བར་བཞག་ཅིང༌། སངས་རྒྱས་ཀུན་གྱི་མེ་ལོང་དབང༌། །དེ་རིང་ཁྱོད་ལ་བསྐུར་བར་བྱ། །སངས་རྒྱས་ཀུན་ཏུ་རབ་བསྒྲུབ་ཕྱིར། །ཤེས་རབ་ཡེ་ཤེས་དབང་ནི་ཁྱོད་ལ་བསྐུར། །ཨོཾ་བཛྲ་བཻ་རོ་ཙ་ནི་ཡེ་ཧ་རི་ནི་ས་ཧཱུྃ་ཧཱུྃ་ཕཊ་སྭཱ་ཧཱ། མེ་ལོང་གི་དཀྱིལ་འཁོར་ལས་རྡོ་རྗེ་རྣལ་འབྱོར་མ་འཕྲོས། སློབ་མའི་ལྟེ་བར་ཞུགས། རླུང་བཟུང་བས་དཀྱིལ་འཁོར་དེ་ལས་དམར་ཆ་ཤེས་རབ་ཡེ་ཤེས་ཀྱི་མེ་འབར་བས་སྤྱི་བོར་ཧྃ་ཡིག་ཞུ་ནས་རྩ་འཁོར་ལོ་བཞི་ལ་བརྒྱུད། ལྷན་ཅིག་སྐྱེས་དགའི་ཡེ་ཤེས་ཉམས་སུ་མྱོང་བའི་མོས་པ་མཛོད། དེ་ལྟར་སིནྡྷུ་རའི་དཀྱིལ་འཁོར་ལ་བརྟེན་ནས་སེམས་ལ་ཤེས་རབ་ཡེ་ཤེས་ཀྱི་དབང་བསྐུར་བས་སེམས་ཀྱི་སྒྲིབ་པ་དག་ནས་ལམ་དགའ་བཞིའི་ཡེ་ཤེས་འོད་གསལ་བདེ་སྟོང་དབྱེར་མེད་བསྒོམ་པ་ལ་དབང༌།

འབྲས་བུ་ཆོས་སྐུ་འགྲུབ་པའི་སྐལ་པ་དང་ལྡན་པར་བྱས་སོ། །དེ་ལྟ་བུའི་ཤེས་རབ་ཡེ་ཤེས་ཀྱི་དབང་བསྐུར་བས་རང་བཞིན་བརྒྱད་ཅུའི་རྟོག་པ་རྣམས་བདེ་བར་བྱིན་གྱིས་བརླབ་ནས། ཆོས་ཐམས་ཅད་བདེ་སྟོང་རང་རིག་པའི་ངོ་བོ་རོ་གཅིག་པར་ཤེས་པ་ནི་དབང་གསུམ་པ་ཐོབ་སྟེ་ཆོས་ཐམས་ཅད་གདོད་མ་ནས་དག་པར་བསྟན་པ་ལ་མི་ཞུམ་ཞིང་ཁོང་དུ་ཆུད་པར་འགྱུར་བས་དབང་བཞི་པ་བསྐུར་རུང་དུ་སྨིན་པའོ། །དེ་ནས་བཞི་པ་ཚིག་དབང་རིན་པོ་ཆེ་བསྐུར་བ་ནི། ཕྱག་རྒྱ་ཆེན་པོའི་གནས་མཆོག་ནས། །བྱང་ཆུབ་སེམས་དཔའ་སྤྱོད་པའི་བློ་གྲོས་བཞུགས། །ཞེས་སྨོས་པ་ན། ཁྱོད་རྣམས་ཀྱི་ཡིད་ལ་གནས་དང་གང་ཟག་གི་རྣམ་པར་བློ་ཡུལ་དུ་འཆར་ཡང༌། དེ་ནི་མིང་ཙམ་བརྡའ་ཙམ་བཏགས་པ་ཙམ་ལས་དོན་ལ་གྲུབ་པ་མེད་དོ། །དེ་ལྟར་དྲུག་པ་ཡིད་ཀྱི་ཡུལ་དུ་སྣང་བའི་གཟུགས་སྒྲ་ལ་སོགས་པའི་ཆོས་ཐམས་ཅད་དངོས་པོ་དེ་ཉིད་དུ་མ་གྲུབ། ཁྱེད་རང་གི་སེམས་ཉིད་གཞི་མེད་རྩ་བྲལ་སྤྲོས་པའི་མཐའ་དང་བྲལ་བའོ། །སྣ་ཚོགས་སུ་སྣང་ཡང་སྣང་སེམས་གཉིས་མེད་ཆོས་ཀྱི་སྐུ་ངོས་བཟུང་མེད་པར་ངོ་ཤེས་པར་གྱིས་ཤིག །

ཞེས་ཅུང་ཟད་མཉམ་པར་འཇོག་བཅུག ། དེ་ལྟར་སྣང་སྲིད་ཕྱག་རྒྱ་ཆེན་པོའི་དཀྱིལ་འཁོར་ལ་བརྟེན་ནས་ལུས་ངག་ཡིད་གསུམ་ལ་བཞི་པའི་དབང་བསྐུར་བས་སྒོ་གསུམ་གྱི་སྒྲིབ་པ་མཐའ་དག་དག །ལམ་འོད་གསལ་ཟུང་འཇུག་རིག་སྟོང་དབྱེར་མེད་ཕྱག་རྒྱ་ཆེན་པོ་བསྒོམ་པ་ལ་དབང༌། འབྲས་བུ་སྐུ་གསུམ་དབྱེར་མེད་དམ་ངོ་བོ་ཉིད་ཀྱི་སྐུ་འགྲུབ་པའི་སྐལ་པ་དང་ལྡན་པར་བྱས་སོ། །དེ་ལྟ་བུའི་དབང་བཞི་པ་བསྐུར་བས་རིག་སྟོང་དང་བདེ་སྟོང་དུ་འཛིན་པ་དག་སྟེ། ཆོས་ཐམས་ཅད་ཀྱི་རང་བཞིན་དོན་དམ་པ་བརྗོད་མེད་ཀྱི་ཡེ་ཤེས་མངོན་དུ་མཐོང་ནས་ཐེ་ཚོམ་གྱི་འཆིང་བ་ཆད་པ་ནི་དབང་བཞི་པ་ཐོབ་པ་སྟེ། དབང་དོན་རྩེ་གཅིག་ཏུ་བསྒོམ་པ་ནི་གྲོལ་བྱེད་ཀྱི་ལམ་ཡིན་ལ། སྨིན་གྲོལ་དེ་གཉིས་ཀྱི་སྒོ་ནས་མཆོག་གི་དངོས་པོ་ཡང་དག་པར་གྲུབ་པ་ན་རྡོ་རྗེའི་སློབ་དཔོན་ཉིད་དུ་བཀས་གནང་བའི་དབང་བསྐུར་ཏེ་ཆོས་ཀྱི་རྒྱལ་པོར་འགྱུར་བ་ཡིན་ནོ། ། ཞེས་བརྗོད། དེ་ནས་རྡོ་རྗེ་སློབ་དཔོན་གྱི་དབང་དང་མཐའ་རྟེན་རྗེས་གནང་བཅས་ཞུ་བའི་ཆེད་དུ་གསོལ་བ་གདབ་པ་འདིའི་རྗེས་ཟློས་མཛོད། བླ་མ་རྡོ་རྗེ་འཛིན་པ་ཆེན་པོས་བདག་ལ་རྡོ་རྗེ་སློབ་དཔོན་གྱི་དབང་དང་རྗེས་གནང་བསྩལ་དུ་གསོལ། ཞེས་ལན་གསུམ། དེ་ཡང་སློབ་དཔོན་གྱི་དབང་ལ། དབང་བཞི་ལེགས་པར་བསྐུར་ཏེ་རྒྱུད་བཞི་སྨིན་པ། ལྷ་དང་བཅས་པའི་འཇིག་རྟེན་ཐམས་ཅད་ཀྱི་དཔལ། སྒོ་གསུམ་མི་ཤིགས་པའི་བྱང་སེམས་མཆོག་གི་བྱིན་བརླབས་ཏེ་ནུས་པ་མཆོག་ཏུ་རྒྱས་པ། བླ་མེད་ཀྱི་དབང་བསྐུར་རྒྱུད་བཤད་པ། དེ་དང་འབྲེལ་བའི་ལས་སྟོན་པ་སོགས་བྱེད་པའི་རྡོ་རྗེ་མི་ཕྱེད་པའི་མི་ཤིགས་པ་སྟོབས་སུ་གྱུར་པའི་སློབ་དཔོན་ཏེ། དེ་ལྟར་ཕྱིར་མི་ལྡོག་པ་རྡོ་རྗེ་སློབ་དཔོན་གྱི་དབང་གི་དོན་དུ་དམིགས་པ་འདི་བཞིན་དུ་མཛོད། སློབ་མ་རྣམས་པད་ཉི་ལ་ཧྃ་དང་རྡོ་རྗེ་ལས་རྡོ་རྗེ་འཆང་དང་རྡོ་རྗེ་སྙེམས་མ་སྐུ་མདོག་སྔོན་མོ་རྡོ་རྗེ་དང་དྲིལ་བུ་འཛིན་པར་གྱུར།

སློབ་དཔོན་གྱི་ཐུགས་ཀའི་ས་བོན་གྱི་འོད་ཟེར་གྱིས་གདན་གསུམ་ཚང་བའི་དབང་གི་ལྷ་སྤྱན་དྲངས་པ་རྣམས་ཀྱིས་བུམ་པས་དབང་བསྐུར་བར་གྱུར། བུམ་པ་ཐོགས་ལ། དབང་བསྐུར་རྡོ་རྗེ་ཆེན་པོ་ནི། །ཁམས་གསུམ་ཀུན་གྱིས་ཕྱག་བྱས་པ། །སངས་རྒྱས་ཀུན་གྱི་གསང་གསུམ་གྱི། །གནས་ལས་བྱུང་བ་སྦྱིན་པར་བྱ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། དབང་གི་ལྷ་རྣམས་ཡེ་ཤེས་པའི་ཚུལ་དུ་ཞུགས་ཤིང་སྤྱི་བོར་མི་བསྐྱོད་པས་དབུ་བརྒྱན། མེ་ཏོག་གཏོར་ཞིང༌། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་བརྗོད། དེ་ནས་དམ་ཚིག་གསུམ་སྦྱིན་པ་ནི། རྡོ་རྗེ་ལག་གཡས་སུ་གཏད་ལ། ཧཱུྃ་ལས་སྐྱེས་པའི་རྡོ་རྗེ་ཐབས་དེ་ཁོ་ན་ཉིད་ཀྱི་རྡོ་རྗེ་ཐུགས་ཀྱི་དམ་ཚིག་ཏུ་ཟུངས་ཤིག ། དྲིལ་བུ་གཡོན་དུ་སྦྱིན་ལ། ཨཱཿལས་བྱུང་བའི་དྲིལ་བུ་ཤེས་རབ་དེ་ཁོ་ན་ཉིད་ཀྱི་དྲིལ་བུ་གསུང་གི་དམ་ཚིག་ཏུ་ཟུངས་ཤིག ། འཁྱུད་པའི་ཚུལ་བྱེད་དུ་བཅུག་ལ། འཁྱུད་པས་ཡུམ་དང་བཅས་པ་སྦྱོར་བ་ཁ་སྦྱོར་གྱི་རིམ་པས་ཕྱག་རྒྱ་སྐུ་ཡི་དམ་ཚིག་ཏུ་ཟུངས་ཤིག ། ཡང་རྡོར་དྲིལ་གཏད་ལ། རྡོ་རྗེ་དང་ནི་དྲིལ་བུ་ལོངས། །ཤེས་རབ་ལག་པས་ཡང་དག་འཁྱུད། །རྡོ་རྗེ་དྲིལ་བུ་མཉམ་པར་སྦྱོར། །དེ་རིང་རྡོ་རྗེ་སློབ་དཔོན་གྱུར། །འཇིག་རྟེན་དང་འཇིག་རྟེན་ལས་འདས་པའི་རྡོ་རྗེ་སློབ་དཔོན་གྱི་དབང་ཐོབ་པ་ཡིན་ནོ། །དབང་བསྐུར་བ་དང༌། རབ་ཏུ་གནས་པ་དང༌། སློབ་མ་བསྡུ་བར་གྱིས་ཤིག ། ཅེས་བརྗོད། འདི་ནི་དམ་ཚིག་གསུམ་སྔོན་དུ་འགྲོ་བའི་རྡོ་རྗེ་སློབ་དཔོན་གྱི་དབང་ངོ༌། །དེ་ནས་རྗེས་གནང་གི་རིམ་པ་ལ། ཐོག་མར་བླ་མ་བསྒོམ་པའི་རྗེས་སུ་གནང་བ་ནི། སྤྱི་བོར་སིནྡྷུ་ར་བྱུགས་ལ། བླ་མ་རྡོ་རྗེ་འཆང་སྤྱི་གཙུག་ཏུ་མི་འབྲལ་བར་སྒོམས་ཤིག །གཉིས་པ་ཡི་དམ་བསྒོམ་པའི་རྗེས་སུ་གནང་བ་ནི། སིནྡྷུ་ར་ལྟེ་བར་བྱུགས་ཤིང༌། ཁྱོད་ཀྱི་ལྷ་རྡོ་རྗེ་རྣལ་འབྱོར་མ་ཡིན་པས་རྟག་ཏུ་མི་འབྲལ་བར་ལུས་སེམས་རྡོ་རྗེ་རྣལ་འབྱོར་མར་སྒོམས་ཤིག

།གསུམ་པ་སྔགས་བཟླ་བའི་རྗེས་སུ་གནང་བ་ནི། རྡོ་རྗེ་བཙུན་མོས་གསང་སྔགས་འདིའི་རྗེས་ཟློས་མཛོད། ཕྲེང་བ་གཏད་ལ། ཨོཾ་བཛྲ་བཻ་རོ་ཙ་ནི་ཡེ་ཧ་རི་ནི་ས་ཧཱུྃ་ཧཱུྃ་ཕཊ་སྭཱ་ཧཱ། ལན་གསུམ། སིནྡྷུ་ར་མགྲིན་པར་བྱུགས་ལ། བཟླས་པའི་རིམ་པ་རྣམས་དང་མ་བྲལ་བར་གྱིས་ཤིག །དེ་ནི་སྐུ་གསུང་ཐུགས་ཀྱི་རྗེས་སུ་གནང་བའོ། ། ཞེས་དང༌། དེ་ནས་དམ་ཚིག་དང༌། མཆོད་པ་དང༌། བརྟུལ་ཞུགས་དང༌། ལས་བཞིའི་རྗེས་སུ་གནང་བ་ནི་རིམ་པ་བཞིན་དུ་འདི་ལྟར་གསན་པས་ཁྱབ་པར་གདའ། རིགས་ལྔ་མཁའ་འགྲོ་ཕྱི་ནང་གི། །རྩ་བ་ཡན་ལག་དམ་ཚིག་རྣམས། །ཁྱོད་ཀྱིས་ལེགས་པར་བསྲུང་བར་གྱིས། །སངས་རྒྱས་མཁའ་འགྲོའི་དམ་ཚིག་ཏུ། །བླ་མ་ལ་གུས་སྤྱི་བོར་བཀུར། །སེམས་ཅན་རྣམས་ལ་བྱམས་པ་སྒོམ། །རྡོ་རྗེ་མཁའ་འགྲོའི་དམ་ཚིག་ཏུ། །ཤ་ལྔ་བདུད་རྩི་ལྔ་ལ་སྤྱད། །རྣམ་པར་མི་རྟོག་ཏིང་འཛིན་བསྒོམ། །པདྨ་མཁའ་འགྲོའི་དམ་ཚིག་ཏུ། །ཕྱག་རྒྱ་བརྟེན་ཞིང་བདེ་བ་བསྒོམ། །མེ་མཆོད་འབུལ་ཞིང་གླུ་གར་བྱ། །ལས་ཀྱི་མཁའ་འགྲོའི་དམ་ཚིག་ཏུ། །རྒྱུད་ལ་གང་སྐྱེས་ཤེས་པ་རྣམས། །མི་དགག་ཐད་ཀར་སྤྱོད་པར་བྱ། །རིན་ཆེན་མཁའ་འགྲོའི་དམ་ཚིག་ཏུ། །ཚོགས་དང་གཏོར་མ་རྒྱ་ཆེན་བྱ། །ཆགས་ཞེན་སྤངས་ལ་རི་ཁྲོད་འགྲིམ། །ཕྱི་ནང་གསང་བ་དེ་ཁོ་ནའི། །མཆོད་པ་དུ་མས་ཡང་དག་མཆོད། །ཡ་ང་མི་བྱ་ཚད་གཟུང་མེད། །རིག་པ་ངར་དང་བཅས་པ་ཡིས། །མི་ཕོད་བརྫི་ཞིང་ཞེན་པ་བཟློག །འཁྲི་བ་བཙན་ཐབས་དག་ཏུ་བཅད། །བརྟུལ་ཞུགས་ཐུག་ཕྲད་ལམ་དུ་ཁྱེར། །གཅེར་བུ་སྟག་གི་ཤམ་ཐབས་བྱ། །ཕྱག་རྒྱ་ལྔས་བརྒྱན་ཅང་ཏེའུ་དང༌། །དྲིལ་བུ་སིལ་སིལ་ཚངས་སྐུད་དང༌། །ཐོད་པ་དང་ནི་ཁ་ཊྭཱཾ་ཐོགས། །དུར་ཁྲོད་ཀུན་ཏུ་རྒྱུ་བྱ་སྟེ། །རིག་པ་བརྟུལ་ཞུགས་སྤྱོད་པར་གྱིས། །བསྲུང་བ་སྦྱིན་སྲེག་ཕྱིར་བཟློག་སོགས། །ཕྲིན་ལས་རབ་འབྱམས་བསྒྲུབ་པར་བྱོས། ། ཞེས་བསྒོ། དེ་ལྟར་རྡོ་རྗེ་རྣལ་འབྱོར་མའི་དཀྱིལ་འཁོར་དུ་དབང་བསྐུར་བ་ལེགས་པར་གྲུབ་པས་དེ་དག་གི་སྐབས་སུ་ཐོབ་པའི་དམ་ཚིག་དང་སྡོམ་པ་རྣམས་ལེགས་པར་བསྲུང་སྙམ་པས་འདིའི་རྗེས་ཟློས་མཛོད།

གཙོ་བོས་ཇི་ལྟར་ སོགས་ལན་གསུམ། དབང་བཞི་ཡོངས་སུ་རྫོགས་པར་ཐོབ་པའི་སྐུ་དྲིན་གཏང་རག་གི་ཡོན་དུ་མཎྜལ་འབུལ་བར་ཞུ། ཞེས་མཎྜལ་ཕུལ། ལུས་ལོངས་སྤྱོད་དགེ་རྩ་དང་བཅས་པ་ལྟོས་མེད་དུ་འབུལ་སྙམ་པས་འདིའི་རྗེས་ཟློས་མཛོད། དེང་ནས་བརྩམས་ཏེ་ སོགས་ལན་གསུམ། དེ་ལྟར་དབང་བསྐུར་བ་ཐོབ་པ་ལ་བརྟེན་ནས་རང་གཞན་གྱི་དོན་རྒྱ་ཆེན་པོ་བསྒྲུབ་པར་མཛོད། བསོད་ནམས་འདི་ཡིས་ སོགས། ཚོགས་ལ་རོལ། ལྷག་མ་རྗེས་ཆོག་བཀྲ་ཤིས་སོགས་གཞུང་ལྟར་བྱའོ། །ཞེས་པ་འདི་ནི་སྒྲུབ་བརྒྱུད་རིན་པོ་ཆེའི་བསྟན་པའི་བཙས་སུ་ལྷག་པར་དམིགས་པའི་བསམ་སྦྱོར་གྱིས་ཀུན་ནས་བསླངས་ཏེ། སི་ཏུ་པདྨ་ཉིན་བྱེད་དབང་པོས་བྲིས་པ་དགེ་ལེགས་འཕེལ།། །། 
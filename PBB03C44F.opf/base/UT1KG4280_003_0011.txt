༄༅། །བདེ་མཆོག་ལྷ་ལྔའི་སྒོ་ནས་སློབ་མ་རྗེས་སུ་འཛིན་པའི་རིམ་པ་ཟབ་མོའི་སྒོ་འབྱེད་ཅེས་བྱ་བ་བཞུགས་སོ། །

ཨོཾ་སྭསྟི། བདེ་མཆོག་དབང་བསྐུར་སྐབས། ཡུལ་གྲོང་གཏོར་མས་ས་བཟུང་བ་སོགས་གང་བདེ་སྐབས་ཐོབ་དང༌། སྔོན་གཏོར་ནས་བདག་བསྐྱེད་དང༌། བུམ་ཆོག་བསྐྱེད་བཟླས་གྲུབ་མཚམས། སློབ་མར་སྟ་གོན་ལ་ཁྲུས་དང་མེ་ཏོག་བཀྱེ་བསྡུ་བྱས་ཟིན་ནས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྡོ་རྗེ་ཐེག་པའི་ཆོས་ཟབ་མོ་གསན་དགོངས་པའི་ཐུགས་བསྐྱེད་གསལ་བཏབ་ནས་གསན་པར་མཛད་འཚལ། གསན་པར་བྱ་བའི་ཆོས་ནི་གསང་སྔགས་རྡོ་རྗེ་ཐེག་པ་ཉིད་ཀྱི་དབང་དུ་བྱས་ན། སྒྲོན་གསལ་ལས། དེ་ལ་རབ་འབྲིང་གི་གཏི་མུག་ཅན་ལ་དགོངས་ཏེ་བྱ་བའི་རྒྱུད་བསྟན་ཏོ། །གཏི་མུག་དམན་པའི་རིགས་ཅན་རྣམས་ལ་སྤྱོད་པའི་རྒྱུད་བསྟན་ཏོ། །དམན་པ་དང་བར་མའི་འདོད་ཆགས་དང་ཞེ་སྡང་དང་གཏི་མུག་གི་རིགས་ཅན་རྣམས་ལ་རྣལ་འབྱོར་གྱི་རྒྱུད་བསྟན་ཏོ། །འདོད་ཆགས་དང་ཞེ་སྡང་གཏི་མུག་རབ་ཀྱི་རིགས་ཅན་རྣམས་ལ་རྣལ་འབྱོར་བླ་མེད་ཀྱི་རྒྱུད་བསྟན་ཏོ། །རབ་དང་རབ་ཀྱི་འདོད་ཆགས་དང་ཞེ་སྡང་གཏི་མུག་རིགས་ཅན་རྣམས་ལ་རྣལ་འབྱོར་མའི་རྒྱུད་བསྟན་ཏེ། ཞེས་དང༌། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། །བྱ་མིན་རྣལ་འབྱོར་དེ་ལྟག་ལ། །སེམས་ཅན་མཆོག་ལ་རྣལ་འབྱོར་མཆོག །རྣལ་འབྱོར་བླ་མེད་དེ་ལྟག་གོ། །ཞེས་གསུངས་ཤིང་གདུལ་བྱའི་ཞིང་ཁམས་དང་མོས་པ་དབང་པོ་རབ་འབྲིང་ཐ་མའི་དོན་སོགས་ལ་དགོངས་ནས། བྱ་བའི་རྒྱུད་དང༌། སྤྱོད་པའི་རྒྱུད་དང༌། རྣལ་འབྱོར་གྱི་རྒྱུད་དང༌། རྣལ་འབྱོར་བླ་ན་མེད་པའི་རྒྱུད་དེ། རྒྱུད་སྡེ་རིན་པོ་ཆེ་རྣམ་པ་བཞིར་བཞུགས་པ་ལས་ཕྱི་མ་ཡིན་ཞིང༌། །དེ་ལའང་ཐབས་ཤེས་ཀྱི་རྒྱུད་སྡེ་གཉིས་སུ་ཡོད་པ་ལས་ཤེས་རབ་ཀྱི་རྒྱུད་དམ་མ་རྒྱུད་ཡིན། །དེ་ལའང་རྡོ་རྗེ་གུར་ལས། མཁའ་འགྲོ་བདེ་དང་རྒྱ་མཚོ་བདེ་དང་ནམ་མཁའ་དང༌། །གསེར་གྱི་ཆར་པ་དང་ནི་དགའ་ཆེན་ཟ་ནུས་དང༌། །བདེ་ཆེན་སྒེག་པ་དང་ནི་གསང་པ་ཡིད་བདེ་དང༌། །རྒྱུད་སྡེ་ཀུན་ལ་ཕན་པའི་རྡོ་རྗེ་མཁའ་འགྲོ་དང༌། །སངས་རྒྱས་ཐམས་ཅད་དགྱེས་པའི་རྡོ་རྗེའི་དཀྱིལ་འཁོར་དང༌། །གསང་བ་མཛོད་དང་རྡོ་རྗེ་བདུད་རྩི་ལས་བྱུང་བ། །འཁོར་ལོ་བདེ་མཆོག་གུར་དང་ཕུན་སུམ་ཚོགས་པ་རྣམས། །རྣལ་འབྱོར་མ་རྒྱུད་རྣམས་སུ་གྲགས་པ་ཡིན། །ཞེས་གསུངས་པའི་མ་རྒྱུད་སྤྱི་དང༌།

སྙིང་པོ་དང༌། ཡང་སྙིང་གི་དབྱེ་བ་ཡོད་པ་ལས་འདིར་ཡང་སྙིང་འཁོར་ལོ་སྡོམ་པ་ཡིན་ཏེ། མར་པའི་མགུར་ལས། ཕ་རྒྱུད་གསང་བ་འདུས་པ་ཐོབ། །མ་རྒྱུད་མ་ཧཱ་མཱ་ཡཱ་ཐོབ། །སྙིང་པོ་ཀྱེ་ཡི་རྡོ་རྗེ་ཐོབ། །ཡང་སྙིང་འཁོར་ལོ་བདེ་མཆོག་ཐོབ། །ཅེས་པ་ལྟར་ལགས། དེའང་བདེ་མཆོག་རྩ་བའི་རྒྱུད་རྒྱས་པ་མངོན་བརྗོད་འབུམ་པ་ཞེས་བྱ་བ་ས་བཅུའི་དབང་ཕྱུག་རྣམས་ཀྱི་སྤྱོད་ཡུལ་དུ་གྱུར་པ་ཞིག་ཡོད་པ་ལས། བདེ་མཆོག་ཉུང་ངུའི་རྒྱུད་འདི་བསྡུས་པའི་རྒྱུད་ཡིན་ཏེ། སྒྲོལ་མ་འབྱུང་བའི་རྒྱུད་ལས། ཚེ་ཐུང་བརྩོན་འགྲུས་ཞེན་པ་དང༌། །སྲོག་ཆགས་གསོད་ལ་དགའ་བ་དང༌། །འདོད་ལ་སྤྱོད་ལས་གཡེང་གྱུར་པ། །དེ་ལྟར་རྒྱུད་རྣམས་ཉུང་ངུར་གསུངས། །ཞེས་གསུངས་པ་བཞིན་ནོ། །དེ་ལྟར་སྡོམ་པའི་རྒྱུད་ལེའུ་ལྔ་བཅུ་རྩ་གཅིག་པ་དེ་ཐེག་པ་ཆེན་པོའི་ཆོས་རྣམས་མི་ཡུལ་དུ་ཕེབས་པའི་སྐབས་སུ་བྱ་སྤྱོད་རྣལ་འབྱོར་གྱི་རྒྱུད་རྣམས་ཀྱང་ཕེབས་པ་ཡིན་ཅིང༌། དེ་དག་དང་ལྷན་ཅིག་རྒྱུད་ཀྱི་རྒྱལ་པོ་འདི་ཡང་མི་ཡུལ་དུ་ཕེབས། དེ་ནས་ཕྱིས་ཤིག་ན་གྲུབ་ཐོབ་ཤ་བ་རི་པས་དཔལ་ལཱུ་ཧི་པ་ལ་གདམས། གྲུབ་ཆེན་དེ་ཉིད་སྡོམ་པའི་རྒྱུད་ཀྱི་བདག་པོར་གྱུར་ཅིང་རྣལ་འབྱོར་མ་ཀུན་སྤྱོད་ཀྱི་རྒྱུད་སྤྱན་དྲངས། རྡོ་རྗེ་དྲིལ་བུ་པས་དཔལ་མངོན་བརྗོད་བླ་མའི་རྒྱུད་སྤྱན་དྲངས། གྲུབ་ཆེན་ནག་པོ་སྤྱོད་པས་དཔལ་འཁོར་ལོ་སྡོམ་པའི་ཆོས་ཚུལ་རྒྱ་ཆེན་དར་བ་མཛད་པ་སྟེ། སློབ་དཔོན་དེ་གསུམ་ལ་ལཱུ་ནག་དྲིལ་གསུམ་ཞེས་རྒྱུད་འདིའི་སྲོལ་འབྱེད་ཉི་ཟླ་ལྟར་གྲགས་པ་ཡིན། གཞན་ཡང་བདེ་མཆོག་རྩ་བཤད་ཀྱི་རྒྱུད་རྣམས་ནས་དངོས་སུ་བསྟན་པའི་དཀྱིལ་འཁོར་རྒྱས་བསྡུས་མང་པོ་གྲུབ་བརྙེས་ཀྱི་སློབ་དཔོན་སོ་སོར་ནས་བརྒྱུད་པའི་བཀའ་སྲོལ་མི་འདྲ་བ་དུ་མ་ཞིག་ཡོད་ཀྱང༌། འདིར་སློབ་དཔོན་ལཱུ་ཧི་པ་ནས་རིམ་པར་བརྒྱུད་དེ་དཔལ་ནཱ་རོ་པའི་ལུགས་ཀྱི་སྡོམ་པ་ལྷ་ལྔ་འདི་ནི་ཨུ་པའི་རྒྱུད་ལས་འཁོར་ལོ་གསུམ་གྱི་ལྷ་ཚོགས་ཐམས་ཅད་བསྟན་ཟིན་པའི་རྗེས་སུ་སླར་ཡང་རྣལ་འབྱོར་མ་བཞི་པོ་བསྐྱར་ཏེ་བསྟན་པ་ཡིན་ལ་ལྷོ་བྲག་མར་པ་ལོ་ཙཱ་དེ་ཉིད་འཕགས་ཡུལ་དུ་ལན་བཞི་བྱོན་པའི་རྗེས་མའི་དུས་ནཱ་རོ་པ་ཆེན་པོ་སྤྱོད་པ་ལ་གཤེགས་ཀྱང༌།

སྔར་བླ་མ་ཉིད་ཀྱི་བཀའ་གནང་ཡོད་བཞིན་དུ་དངོས་སུ་མཇལ་ནས་འཁོར་ལོ་སྡོམ་པའི་དབང་དང་རྒྱུད་བཤད་མན་ངག་ཞིབ་རྒྱས་སུ་བསྩལ། དེས་སྲས་ཀྱི་གཙོ་བོ་མི་ལ་མཐུ་ཆེན་ལ། དེས་རྒྱལ་བས་ལུང་བསྟན་ཆོས་རྒྱལ་ཟླ་འོད་གཞོན་ནུ་ལ། དེས་རྗེ་དུས་གསུམ་མཁྱེན་པ་ལ་ཡི་གེ་མེད་པའི་སྙན་བརྒྱུད་དུ་གནང་བ་ཐུགས་དམ་ལྔ་ཚན་ལྔའི་ནང་ནས་འཁོར་ལོ་སྡོམ་པ་ལྷ་ལྔའི་དཀྱིལ་འཁོར་དུ་དབང་བསྐུར་བ་ཡིན་ལ་བླ་མེད་སྔགས་ཀྱི་ཐེག་པ་མཐའ་དག་གི་འཇུག་སྒོ་ཐུན་མོང་མ་ཡིན་པ་ནི་སྨིན་བྱེད་ཀྱི་རིམ་པ་ཁོ་ན་སྟེ། སངས་རྒྱས་ཐོད་པའི་རྒྱུད་ལས། དཔེར་ན་བུ་ཚ་མེད་པའི་ཁྱིམ། །ཤི་བ་ཙམ་གྱིས་སྟོང་པ་ཉིད། །དེ་བཞིན་དབང་དང་བྲལ་ན་ནི། །ཡེ་ཤེས་ཀུན་གྱིས་སྟོང་པ་ཉིད། །དཔེར་ན་པི་ཝང་སྦྱོར་ཀུན་གྱི། །རྒྱུད་དང་བྲལ་ན་བརྡུང་མི་རུང༌། །དེ་བཞིན་དབང་དང་བྲལ་ན་ནི། །སྔགས་དང་བསམ་གཏན་འགྲུབ་མི་འགྱུར། །རྨོངས་པ་གང་ཞིག་དབང་མེད་པར། །བདག་ནི་དབང་བསྐུར་ཞེས་སྨྲ་ན། །ཇི་སྲིད་སངས་རྒྱས་བཞུགས་ཀྱི་བར། །སློབ་མར་བཅས་ཏེ་དམྱལ་བར་འགྲོ། །ཞེས་དབང་མ་ཐོབ་པའི་ཉེས་དམིགས་དང༌། ཐོབ་པའི་ཕན་ཡོན་ཡང༌། དྲི་མེད་འོད་ལས། སྐྱེ་བ་བདུན་གྱི་མཐར་ཐུག་པར་བརྩོན་འགྲུས་མི་ལྡན་ཞིང་ཡེ་ཤེས་མ་བསྒོམ་པས་ཀྱང་སངས་རྒྱས་པར་འགྱུར་རོ། །ལམ་འདི་འགྲུབ་པའི་རྒྱུའི་གཙོ་བོ་ནི་དམ་ཚིག་དང་སྡོམ་པ་རྣམ་པར་དག་པ་དང་སྨོན་ལམ་གྱི་སྟོབས་ཡིན་ནོ། །ཞེས་པ་ལྟར་དཀྱིལ་འཁོར་དུ་འཇུག་ཅིང་སྨིན་པར་བྱེད་པའི་དང་པོ་བྱང་ཆུབ་མཆོག་ཏུ་ཐུགས་བསྐྱེད་པ་གལ་ཆེ་བར་གདམས་པ་ནི། གསང་བ་སྤྱི་རྒྱུད་ལས་གསུངས་པ་འདི་ལ་གསན་པས་ཁྱབ་པར་གདའ། སྔགས་ཀྱི་དངོས་གྲུབ་དོན་གཉེར་གང༌། །དཀྱིལ་འཁོར་འདི་ནི་འཇུག་པར་བྱེད། །དེ་ལས་གཞན་པའི་དངོས་གྲུབ་འདོད། །གཞན་དག་འཇིག་རྟེན་གཞན་དོན་གཉེར། །འཇིག་རྟེན་ཕ་རོལ་དོན་གཉེར་བའི། །དད་པ་མང་དུ་བྱེད་པ་ཡི། །བློ་ལྡན་དཀྱིལ་འཁོར་འཇུག་བྱ་ཡི། །ཚེ་འདིའི་འབྲས་བུ་འདོད་མི་བྱ། །ཚེ་འདི་འདོད་པ་གྱུར་པ་ལ། །འཇིག་རྟེན་ཕ་རོལ་དོན་མི་འབྱུང༌། །འཇིག་རྟེན་ཕ་རོལ་དོན་གཉེར་སྐྱེས། །ཚེ་འདིར་འབྲས་བུ་རབ་ཏུ་རྒྱས། །ཞེས་བཤད་པའི་ཐུགས་བསྐྱེད་དང་ལྡན་པའི་ངོས་ནས་སྟ་གོན་གྱི་ཆོས་རྣམས་ཞུ་བའི་ཡོན་དུ་མནྜལ་འབུལ་བར་ཞུ།

དེ་ནས་མནྜལ་འབུལ། དེ་ལྟར་མནྜལ་འབུལ་བ་སྔོན་དུ་སོང་ནས་ཐལ་མོ་མེ་ཏོག་དང་བཅས་པའི་སྙིམ་པ་སྦྱར་ནས་གསོལ་བ་གདབ་པ་འདིའི་རྗེས་ཟློས་མཛོད། དགའ་ཆེན་ཁྱོད་བདག་ སོགས་ལན་གསུམ། དེ་ནས་སྔར་གྱི་ལམ་ཐུན་མོང་མ་ཡིན་པ་འདིར་འཇུག་པ་དོན་ཆེ་བར་གདམས་པ་ནི། བུ་ཚུར་ཐེག་པ་ཆེན་པོ་པ། །ཁྱོད་ནི་ཚུལ་ཆེན་སྣོད་ཡིན་ཏེ། །གསང་སྔགས་སྤྱོད་ཚུལ་ཆོ་ག་ནི། །ཁྱོད་ལ་ཡང་དག་བསྟན་པ་བྱ། །རྫོགས་པའི་སངས་རྒྱས་གང་འདས་དང༌། །དེ་བཞིན་གང་དག་མ་བྱོན་དང༌། །ད་ལྟར་བྱུང་བའི་རྫོགས་སངས་རྒྱས། །འགྲོ་ལ་ཕན་ཕྱིར་བཞུགས་པ་རྣམས། །དེ་དག་ཀུན་གྱི་གསང་སྔགས་ཀྱི། །ཆོ་ག་ཟབ་མོ་འདི་མཁྱེན་ནས། །དཔའ་བོས་བྱང་ཆུབ་ཤིང་དྲུང་དུ། །ཐམས་ཅད་མཁྱེན་པ་ཚད་མེད་བརྙེས། །གསང་སྔགས་སྦྱོར་བ་མཉམ་མེད་པས། །སྐྱོབ་པ་ཤཱཀྱ་སེང་གེ་ཡིས། །བདུད་སྡེ་ཤིན་ཏུ་མི་བཟད་པ། །དཔུང་ཆེན་དག་ཀྱང་དེ་ཡིས་བཅོམ། །འཇིག་རྟེན་མཐུན་པར་གཤེགས་ནས་སུ། །འཁོར་ལོ་བསྐོར་ནས་མྱ་ངན་འདས། །དེ་བས་ཀུན་མཁྱེན་ཐོབ་བྱའི་ཕྱིར། །བུ་ཡི་བློ་གྲོས་འདི་གྱིས་ཤིག ། ཅེས་བརྗོད། དེ་ནས་ཁྱེད་རང་རྣམས་རྡོ་རྗེ་ཐེག་པའི་ལམ་དུ་རྒྱུད་སྨིན་པར་བྱེད་པ་ལ་རྒྱུད་དག་པ་གལ་ཆེ་བས་སློབ་དཔོན་དང་དཀྱིལ་འཁོར་གྱི་གཙོ་བོ་གཉིས་སུ་མེད་པའི་སྤྱན་སྔར་ལྔ་རྣམ་པར་དག་པར་བྱ་སྙམ་པས་འདི་ཡི་རྗེས་ཟློས་མཛོད། འདོད་ཆགས་ཞེ་སྡང་གཏི་མུག་ལས་གྱུར་པའི། །ལུས་དང་ངག་དང་དེ་བཞིན་ཡིད་ཀྱིས་ཀྱང༌། །སྡིག་པ་བགྱིད་དང་དེ་བཞིན་བགྱིད་བསྩལ་རྣམས། །ཐམས་ཅད་རྒྱལ་བ་རྣམས་ཀྱི་མདུན་དུ་འཆགས། །གང་ཡང་དེ་བཞིན་གཤེགས་ཀུན་སངས་རྒྱས་དང༌། །གཞན་ཡང་རྫོགས་པའི་སངས་རྒྱས་ལ་བརྟེན་དང༌། །རང་སངས་རྒྱས་དང་བླ་མ་མཆོག་རྣམས་ཀྱི། །དགེ་བ་ཀུན་ལ་བདག་ནི་རྗེས་ཡི་རངས། །དུས་གསུམ་ཀུན་ཏུ་གཤེགས་པའི་སངས་རྒྱས་དང༌། །ནམ་མཁའི་ཕྱོགས་ཁྱབ་བརྩེ་ལྡན་ཡོན་ཏན་ཚོགས། །ཆོས་དང་སྐྱོན་སྤངས་འཕགས་པའི་ཚོགས་རྣམས་ལ། །གུས་པས་བདག་ནི་སྐྱབས་སུ་ཉེ་བར་མཆི། །སྡིག་པ་ཐམས་ཅད་རྩད་ནས་ཟད་བྱེད་ཅིང༌། །གང་འདིར་བསོད་ནམས་ཚོགས་ནི་ཉེར་བསགས་པ། །དངོས་བྲལ་གཟུང་འཛིན་རྣམས་སྤངས་ཆོས་བདག་མེད།

དབྱེར་མེད་བྱང་ཆུབ་སེམས་ནི་བདག་གིས་བསྐྱེད། ཚངས་པ་དབང་པོ་སོགས་ཀྱིས་རྙེད་དཀའ་བ། །དྲི་མེད་རྣམ་དག་རྙོགས་པ་ཡང་མ་མཆིས། །བརྩེ་ལྡན་སྲས་བཅས་རྒྱལ་བས་གསུངས་པའི་ལམ། །རྣམ་དག་བསམ་ཡས་ཡང་དག་བསྟེན་པར་བགྱི། ། ཞེས་ལན་གསུམ། དེ་ནས་སློབ་དཔོན་དཀྱིལ་འཁོར་གྱི་ལྷ་ཚོགས་འཁོར་དང་བཅས་པའི་སྤྱན་སྔར་རིགས་ལྔ་སྤྱི་དང་བྱེ་བྲག་གི་དམ་ཚིག་དང་སྡོམ་པ་རྣམས་ཁས་བླངས་ནས་ལེགས་པར་བསྲུང་སྙམ་པས་འདིའི་རྗེས་ཟློས་མཛོད། སངས་རྒྱས་སྲས་བཅས་ཐམས་ཅད་དང༌། །དཔའ་བོ་རྣམ་འབྱོར་མ་རྣམས་ཀུན། །བདག་ལ་དགོངས་པར་མཛད་དུ་གསོལ། །བདག་ མིང་འདི་ ཞེས་བགྱི་བས་ནི། །དུས་འདི་ནས་ནི་བཟུང་ནས་སུ། །བྱང་ཆུབ་སྙིང་པོར་མཆིས་ཀྱི་བར། །ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །སངས་རྒྱས་རྣལ་འབྱོར་སྡོམ་པ་ལ། །ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་སྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ། །བདག་གིས་བརྟན་པོ་བཟུང་བར་བགྱི། །སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ། །དེང་ནས་བརྩམས་ཏེ་བཟུང་བར་བགྱི། །ནམ་དུ་ཡང་ནི་མི་སྤང་ངོ༌། །རྡོ་རྗེའི་རིགས་མཆོག་ཆེན་པོ་ལ། །རྡོ་རྗེ་དྲིལ་བུའི་ཕྱག་རྒྱ་ཡང༌། །ཡང་དག་ཉིད་དུ་བཟུང་བར་བགྱི། །སློབ་དཔོན་དག་ཀྱང་བཟུང་བར་བགྱི། །རིན་ཆེན་རིགས་མཆོག་ཆེན་པོ་ཡི། །དམ་ཚིག་ཡིད་དུ་འོང་བ་ལ། །ཉིན་རེ་བཞིན་ནི་དུས་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །བྱང་ཆུབ་ཆེན་པོ་ལས་བྱུང་བའི། །པདྨའི་རིགས་ཆེན་དག་པ་ལ། །ཕྱི་ནང་གསང་བའི་ཐེག་པ་གསུམ། །དམ་པའི་ཆོས་ནི་བཟུང་པར་བགྱི། །ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པ་ནི། །ཡང་དག་ཉིད་དུ་གཟུང་བར་བགྱི། །མཆོད་པའི་ལས་ཀྱང་ཅི་ནུས་བགྱིད། །བླ་ན་མེད་པའི་བྱང་ཆུབ་སེམས། །དམ་པ་བདག་གིས་བསྐྱེད་བགྱིས་ནས། །སེམས་ཅན་ཀུན་གྱི་དོན་གྱི་ཕྱིར། །བདག་གིས་སྡོམ་པ་མ་ལུས་བཟུང༌། །མ་བརྒལ་བ་རྣམས་བསྒྲལ་བར་བགྱི། །མ་གྲོལ་བ་རྣམས་བདག་གིས་གྲོལ། །དབུགས་མ་ཕྱིན་པ་དབུགས་དབྱུང་ཞིང༌། །སེམས་ཅན་མྱ་ངན་འདས་ལ་འགོད། །

ཅེས་ལན་གསུམ་གྱིས་སྡོམ་པ་བཟུང༌། དེ་ནས་ཁྱེད་རང་རྣམས་ཀྱི་གནས་གསུམ་བྱིན་གྱིས་བརླབ་པའི་དོན་དུ་དམིགས་པ་འདི་བཞིན་གནང་བར་ཞུ། སློབ་མའི་སྙིང་གར་མགྲིན་པར་དཔྲལ་བར་རྣམས་སུ། ཧཱུྃ་ཨཱཿ ཨོཾ། བརྗོད་བཞིན་དྲི་ཡི་ཐིག་ལེ་བྱས། སྙིང་གར་རྡོ་རྗེའི་ལྟེ་བར་ཧཱུྃ་སྔོན་པོ། །མགྲིན་པར་པདྨའི་ཟེའུ་འབྲུ ར་ཨཱཿདམར་པོ། །དཔྲལ་བར་འཁོར་ལོར་ཨོཾ་དཀར་གྱིས་མཚན་པར་གྱུར། ། ཞེས་བྱིན་གྱིས་བརླབས། དེ་ལྟར་གདོད་མ་ནས་རྡོ་རྗེ་གསུམ་གྱི་བདག་ཉིད་དུ་གྱུར་པ་ལ། སློབ་དཔོན་གྱིས་མཆོད་པའི་མོས་པ་མཛོད། ཨོཾ་བཛྲ་པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱ་ཨཱཿཧཱུྃ། ཞེས་ཕྱག་རྒྱ་དང་བཅས་པས་མཆོད། དེ་ནས་མནྜལ་ལ་དྲི་བཟང་གི་ཆུས་གྲུ་བཞིར་བྱུག་ནས་སློབ་མའི་མདུན་དུ་བཞག །སློབ་མ་རྣམས་ལ་སོ་ཤིང་གཏད་ནས། དེ་ནས་དངོས་གྲུབ་ཀྱི་མཚན་མ་བརྟག་པར་བྱ་བའི་དོན་དུ་ཁྱེད་རང་རྣམས་ཞལ་ཤར་རམ་བྱང་དུ་ལྟ་བས་ཐལ་མོ་སྦྱར་བའི་བར་དུ་སོ་ཤིང་བཟུང་ནས་རྩེ་མོ་ཅུང་ཟད་འཆའ་བའི་ཚུལ་དང་བཅས་ཏེ། ཨོཾ་བཛྲ་ཧཱ་ས་ཧ། ཞེས་བརྗོད་ནས་དཀྱིལ་འཁོར་དུ་འདོར་བར་ཞུ། ཞེས་སོ་ཤིང་འདོར་བཅུག་ལ། དེའི་དངོས་གྲུབ་ཀྱི་མཚན་མ་བཤད་པ་ནི། རྩེ་མོ་བདག་ལ་བལྟས་ན་མཆོག་གི་དངོས་གྲུབ། གྱེན་ཐུར་མཁའ་དང་ས་སྤྱོད་ཕྱོགས་བལྟས་ན་འཇིག་རྟེན་སྐྱོང་བ་བརྒྱད་ཀྱི་དངོས་གྲུབ་ཐོབ་བོ། ། སྲུང་སྐུད་དམར་པོ་ལ། ཨོཾ་ཁནྜ་རོ་ཧེ་ཧཱུྃ་ཧཱུྃ་ཕཊ། ཞེས་པའི་སྔགས་བདུན་བཟླས་བཞིན་མདུད་པ་གསུམ་རེ་གདབ་ལ། ཧཱུྃ་ཡིག་ལས་བསྐྱེད་པའི་སྲད་བུ་དམར་པོ་སྐྱེས་པའི་དཔུང་པ་གཡོན་དང༌། བུད་མེད་ཀྱི་གཡས་སུ་བཅིངས་པས་བགེགས་ལ་སོགས་པ་མི་མཐུན་པའི་ཕྱོགས་ཐམས་ཅད་བསྲུང་བའི་མོས་པ་མཛོད། ཨོཾ་བུདྡྷ་མཻ་ཏྲི་རཀྵ་རཀྵ་སརྦཾ་སྭཱ་ཧཱ། ཞེས་བརྗོད་བཞིན་སྐུད་པ་བཅིངས། བཾ་ཡིག་ལས་སྐྱེས་པའི་དུང་ཆོས་ཀྱི་ཆུས་སྡིག་སྒྲིབ་མཐའ་དག་བཀྲུ་བའི་མོས་པ་མཛོད། ཨོཾ་ཧྲཱིཿབི་ཤུདྡྷ་དྡྷརྨཿསརྦ་པ་པཱ་ནི་ཙ་ཨ་སྱེ་བི་ཤྭ་དྷ་ཡ་སརྦ་བི་ཀལྤཱན་ཨ་པ་ན་ཡ་ཧཱུྃ།

ཞེས་ཁྱོར་ཆུ་ལན་གསུམ་འཐུང་དུ་གཞུག ། དེ་ནས་ཟབ་མོའི་ཆོས་བཤད་པ་ནི། རྣམ་སྣང་མངོན་བྱང་ལས་གསུངས་པ་འདི་ལ་གསན་པས་ཁྱབ་པར་གདའ། འཇིག་རྟེན་དུ་ནི་ཀུན་མཁྱེན་དག །ཨུ་དུམྦཱ་རའི་མེ་ཏོག་བཞིན། །བརྒྱ་ལམ་ན་ནི་རེས་འགའ་ཞིག །འབྱུང་འགྱུར་ཡང་ནི་མི་འབྱུང་ངོ༌། །གསང་སྔགས་སྤྱོད་པའི་ཚུལ་འབྱུང་བ། །དེ་བས་ཀྱང་ནི་དཀོན་པ་སྟེ། །གང་གི་སེམས་ཅན་མཉམ་མེད་དོན། །མྱ་ངན་མི་འདའ་བྱེད་པ་ནུས། །བསྐལ་པ་བྱེ་བ་དུ་མ་རུ། །སྡིག་པ་བྱས་པ་གྱུར་པ་གང༌། །དེ་ཀུན་དཀྱིལ་འཁོར་འདི་འདྲ་བ། །མཐོང་བས་བྱང་བར་འགྱུར་ལགས་ན། །གྲགས་པ་མཐའ་ཡས་སྔགས་སྤྱོད་པའི། །ཚུལ་འདི་གནས་ན་སྨོས་ཅི་དགོས། །སྐྱོབ་པའི་གསང་སྔགས་བཟླས་ན་ནི། །གོ་འཕང་བླ་ན་མེད་པར་འགྱུར། །གང་དག་སྤྱོད་པ་མཆོག་འདི་ལ། །བློ་གྲོས་བརྟན་ཅིང་མི་གཡོ་བ། །དེ་དག་གིས་ནི་ངན་འགྲོའི་རྒྱུ། །སྡུག་བསྔལ་ཀུན་འབྱུང་རབ་ཏུ་བཅད། །བདག་ཉིད་ཆེན་པོ་ཁྱེད་རྣམས་ཀྱི། །རྙེད་པ་མཉམ་མེད་དེ་རིང་རྙེད། །གང་ཕྱིར་རྒྱལ་བ་སྲས་བཅས་པ། །བདག་ཉིད་ཆེན་པོ་ཀུན་གྱིས་ནི། །བསྟན་པ་འདི་ལ་ཁྱེད་རྣམས་ཀུན། །ཡོངས་སུ་བཟུང་སྟེ་སྐྱེ་བཞིན་པ། །དེ་ཕྱིར་ཁྱེད་རྣམས་ཐེག་ཆེན་ལ། །སང་ནི་རབ་ཏུ་སྐྱེ་བར་འགྱུར། །ཐེག་པ་ཆེན་པོ་ཆེར་འབྱུང་བའི། །ལམ་མཆོག་འདི་ནི་དཔལ་དང་ལྡན། །ཁྱེད་རྣམས་དེར་ནི་དོང་བས་ན། །རང་བྱུང་སྐལ་པ་ཆེན་པོ་པ། །འཇིག་རྟེན་ཐམས་ཅད་མཁྱེན་པ་ཡི། །དེ་བཞིན་གཤེགས་པ་རྣམས་སུ་འགྱུར། ། ཞེས་བརྗོད། ཨོཾ་བཛྲ་ཨ་མྲྀ་ཏ་ཀུནྜ་ལི་ཧ་ན་ཧ་ན་ཧཱུྃ་ཕཊ། ཅེས་གསུངས། ཧཱུྃ་དང་དྷཱིཿཡིག་ལས་སྐྱེས་པའི་ཀུ་ཤའི་ཆུན་པོ་དག་མི་གཙང་བ་སེལ་ཞིང་དགེ་བའི་ལྟས་རྟོགས་པར་བྱེད་པའི་ནུས་ལྡན་དུ་འགྱུར། །ཧཱུྃ། དང༌། བྷཱིཿ དང༌། ཁནྜ་རོ་ཧེ་ སོགས་སོ་སོར་བདུན་རེ་ཙམ་བཟླས། 

ཨོཾ་བཛྲ་ཏིཀྵྞ་བཾ། ཞེས་བརྗོད་བཞིན་ཆེ་བ་སྟན་དང་ཆུང་བ་སྔས་སུ་གཏད། དེ་ལྟར་གཏད་པའི་ཀུ་ཤའི་ཆུན་པོ་ཆེ་བ་སྟན་དང༌། ཆུང་བ་སྔས་སུ་གྱིས་ལ་དཀྱིལ་འཁོར་གྱི་ཁང་པ་འདིར་ཉལ་ནས་ནངས་པར་རྨི་ལམ་གང་བྱུང་བ་ང་ལ་སྨྲོས་ཤིག །བསོད་ནམས་འདི་ཡིས་ སོགས། དགེ་བ་བསྔོས་ནས་ཅི་བདེར་བྱའོ། །དངོས་སྟ་མ་སྦྲེལ་ན་འདིར་འདས་མ་འདས་གཏོར་བསྔོས་དང༌། བདག་བསྐྱེད་བསྡུ་རིམ་སོགས་རྗེས་ཆོག་བྱ། ཕྱི་ཉིན་བདག་མདུན་བུམ་གསུམ་ཚོགས་བཅས་གྲུབ་ནས་དངོས་བཞི་དབང་བསྐུར་ཞིང༌། སྦྲེལ་ན་འདིར་རས་བྲིས་བཤམས་ནས་མདུན་བསྐྱེད་འདོན། སྟ་གོན་གྱིས་ལྷ་རྣམས་བསྲེ། མཆོད་བསྟོད། གཏོར་བསྔོས། ཕྱི་རོལ་གཏོར་མ། ཉེ་རེག །བདག་འཇུག །ཚོགས་འཁོར་བཅས་གྲུབ་ནས་དངོས་གཞིའི་དབང་བསྐུར་སྐབས་སུ། ཁྲུས་དང་མེ་ཏོག་བཀྱེ་བསྡུ་གྲུབ་ནས། ནམ་མཁའ་དང་མཉམ་པའི་སེམས་ཅན་ཐམས་ཅད་ཁྱབ་བདག་རྡོ་རྗེ་འཆང་གི་གོ་འཕང་ལ་འགོད་པར་བྱ། དེའི་ཆེད་དུ་རྡོ་རྗེ་ཐེག་པ་དམ་པའི་ཆོས་ཟབ་མོ་གསན་དགོངས་པའི་ཐུགས་བསྐྱེད་གསལ་བཏབ་ནས་གསན་པར་ཞུ། གསན་པར་བྱ་བའི་ཆོས་ཀྱི་དབང་དུ་བྱས་ནས། འདིར་མ་རྒྱུད་ཐམས་ཅད་ཀྱི་ཡང་སྙིང་འཁོར་ལོ་སྡོམ་པ་ལྷ་ལྔའི་དཀྱིལ་འཁོར་དུ་དབང་བསྐུར་བར་བྱེད་པ་ལ། དེ་ཡང་དཀྱིལ་འཁོར་སྔོན་དུ་འགྲོ་བ་ཅན་ཡིན་པས། རྡོ་རྗེ་རྩེ་མོ་ལས། སེམས་ཅན་ཤིན་ཏུ་གདུལ་དཀའ་གང༌། །སྡོམ་པ་འཛིན་པ་མི་མཛད་ཅིང༌། །དད་དང་ལྡན་པ་མེད་པ་ཡང༌། །འཇུག་པ་ཉིད་ནི་དགག་མི་བྱ། །ཞེས་གསུངས་པ་ལྟར་ཁར་སང་གི་སྐབས་སུ་སྔོན་དུ་འགྲོ་བ་སྟ་གོན་གྱི་རིམ་པ་རྣམས་གྲུབ་ནས། དེ་རིང་གི་སྐབས་འདིར་རྡོ་རྗེ་སློབ་དཔོན་གྱི་ངོ་སྐལ་དུ་གྱུར་པའི་བདག་བསྐྱེད་བུམ་བསྐྱེད་མདུན་བསྐྱེད་མཆོད་བསྟོད་བཟླས་པ་དང་བཅས་པ་བདག་ཉིད་འཇུག་ཅིང་དབང་བླང་པ་རྣམས་ལེགས་པར་སྔོན་དུ་སོང་ནས་དངོས་གཞིའི་དབང་བསྐུར་ལ། ཡེ་ཤེས་ཐེག་པ་ལས། ཆུ་ཡི་དབང་བསྐུར་དབུ་རྒྱན་དག

།བྱ་བའི་རྒྱུད་ལས་རབ་ཏུ་གྲགས། །རྡོ་རྗེ་དྲིལ་བུ་དེ་བཞིན་མིང༌། །སྤྱོད་པའི་རྒྱུད་ལས་རབ་ཏུ་གསལ། །ཕྱིར་མི་ལྡོག་པ་ཡི་ནི་དབང༌། །རྣལ་འབྱོར་རྒྱུད་དུ་གསལ་བར་བྱ། །དེ་ནི་དྲུག་གི་བྱེ་བྲག་དབང༌། །དེ་ནི་སློབ་དཔོན་དབང་ཞེས་བྱ། །རྣལ་འབྱོར་བླ་མ་ཡི་ནི་དབང༌། །གསང་བ་ཡི་ནི་དབང་རྒྱལ་བཤད། །ཤེས་རབ་ཡེ་ཤེས་བླ་ན་མེད། །བཞི་པ་དེ་ཡང་དེ་བཞིན་ནོ། །ཞེས་པ་ལྟར་རྒྱུད་སྡེ་འོག་མ་དང་ཆ་མཐུན་བུམ་དབང་སྟེང་དུ་བླ་མེད་རྒྱུད་ཀྱི་རྣམ་བཞག་ཐུན་མོང་མ་ཡིན་པ་མཆོག་དབང་གོང་མ་གསུམ་བསྣན་ནས་དབང་བཞི་བསྐུར་བས་སྣོད་རུང་དུ་བྱ་བའི་ཐོག་མར་འཇུག་པའི་ཆོས་རྣམས་ཞུ་བའི་ཡོན་དུ་མནྜལ་འབུལ་བར་ཞུ། མནྜལ་འབུལ། དེ་ལྟར་མནྜལ་འབུལ་བ་སྔོན་དུ་སོང་ནས་སྔགས་ཀྱི་སྐལ་པ་ཡོད་མེད་བརྟག་པའི་དོན་དུ། བུ་ཁྱོད་ཅི་ཡིན་དངོས་པོ་ཅི་ལ་དགའ། །ཞེས་པའི་ལན་དུ་འདིའི་རྗེས་ཟློས་མཛོད། སྐལ་བཟང་བདག་ནི་བདེ་བ་ཆེན་པོ་ལའོ། །དེ་ནས་སྐལ་པ་དང་ལྡན་པར་འདུག་པས་དབང་བསྐུར་བའི་ཐོག་མར་སྔོན་ཆད་དཀྱིལ་འཁོར་ཆེན་པོ་འདི་མ་མཐོང་བའི་བརྡར་རས་ཡུག་དམར་པོ་ཁ་ཚར་མ་ཉམས་པ་རེས་གདོང་གཡོགས་འཆིང་བར་ཞུ། ཨོཾ་ཙཀྵུ་བྷནྡྷ་ཝ་ར་མ་ན་ཡ་ཧཱུྃ། སླད་མར་དཀྱིལ་འཁོར་མཇལ་བའི་ཚེ་ཕྱག་རྟེན་མེད་པར་མཇལ་དུ་མི་གཏུབ་པས་ཐལ་མོ་སྦྱར་བའི་བར་དུ་ཡངས་ཤིང་སྙོམས་པའི་མེ་ཏོག་གི་ཕྲེང་བ་རེ་འཛིན་པའི་མོས་པ་མཛོད། ཨཱ་ཁཾ་བཱི་ར་ཧཱུྃཿ ཐལ་མོ་མེ་ཏོག་དང་བཅས་པའི་སྙིམ་པ་སྦྱར་ནས་གསོལ་བ་གདབ་པ་འདིའི་རྗེས་ཟློས་མཛོད། དགའ་ཆེན་ སོགས་ལན་གསུམ། དེ་ནས་རྡོ་རྗེ་སློབ་དཔོན་དཀྱིལ་འཁོར་གྱི་འཁོར་ལོ་དང་གཉིས་སུ་མེད་པ་གཙོ་བོར་གྱུར་པའི་རྒྱལ་བ་སྲས་བཅས་རྣམས་ཀྱི་སྤྱན་སྔར་སྡིག་པ་བཤགས་པ་དང༌། དགེ་བ་ལ་རྗེས་སུ་ཡི་རང་བ་དང༌། སྐྱབས་སུ་འགྲོ་བ་དང༌། སེམས་བསྐྱེད་པ་དང༌། དགེ་བ་བསྔོ་བ་སྟེ་ལྔ་རྣམ་པར་དག་པ་ཚུལ་བཞིན་དུ་མཛད་སྙམ་པས་འདིའི་རྗེས་ཟློས་མཛོད།

བདག་གིས་སྡིག་པ་བགྱིས་པ་དང༌། །བགྱིད་དུ་བསྩལ་དང་ཡི་རང་བ། །སངས་རྒྱས་སྤྱན་སྔར་མཆིས་ནས་སུ། །དེ་དག་བདག་གིས་བཤགས་པར་བགྱི། །སངས་རྒྱས་བྱང་ཆུབ་སེམས་དཔའ་དང༌། །རང་རྒྱལ་དགྲ་བཅོམ་འགྲོ་རྣམས་ཀྱི། །སྒོམ་དང་བཟླས་བརྗོད་བསོད་ནམས་གང༌། །དེ་ལ་བདག་ནི་ཡི་རང་ངོ༌། །སེམས་ཅན་མངོན་པར་སངས་རྒྱས་དང༌། །ཆོས་ཀྱི་འཁོར་ལོ་བསྐོར་བ་དང༌། །བྱང་ཆུབ་སེམས་དཔའི་ཚོགས་ཀྱི་མཆོག །དེ་ལ་བདག་ནི་སྐྱབས་སུ་མཆི། །སངས་རྒྱས་འབྱུང་བ་ཇི་ལྟ་བ། །སྐལ་ལྡན་བྱང་ཆུབ་སེམས་དཔའ་ཡིས། །བྱང་ཆུབ་ཏུ་ནི་སེམས་བསྐྱེད་ལྟར། །དེ་ཉིད་དུ་ནི་སེམས་བསྐྱེད་དོ། །བདག་གི་དགེ་བའི་ལས་རྣམས་འདི་དག་གིས། །འཇིག་རྟེན་འདིར་ནི་མྱུར་དུ་སངས་རྒྱས་ཤོག །འགྲོ་ལ་ཕན་ཕྱིར་ཆོས་རྣམས་སྟོན་བགྱིད་ཅིང༌། །སེམས་ཅན་སྡུག་བསྔལ་མང་པོ་གཟིར་ལས་གྲོལ། ། ཞེས་ལན་གསུམ་གྱིས་ལྔ་རྣམ་དག་བྱ། དེ་ནས་སྔགས་ཀྱི་ཐུན་མོང་མ་ཡིན་པའི་བྱང་ཆུབ་ཏུ་སེམས་བསྐྱེད་པའི་ཕྱིར་དམིགས་པ་འདི་བཞིན་དུ་མཛོད། བདག་ཉིད་ཧེ་རུ་ཀ་གསལ་སྙིང་གར་ནི། །ཀུན་རྫོབ་བྱང་སེམས་ངོ་བོའི་ཟླ་དཀྱིལ་དབུས། །དོན་དམ་བྱང་སེམས་ངོ་བོའི་རྡོ་རྗེ་དཀར། །རྩེ་ལྔ་འོད་ཟེར་འབར་བས་མཚན་པར་གྱུར། །དེ་ལྟར་གསལ་བཏབ་ནས་ཀུན་རྫོབ་དང་དོན་དམ་པ་གཉིས་སུ་མེད་པའི་བྱང་ཆུབ་ཀྱི་སེམས་བསྐྱེད་པའི་མོས་པས་འདིའི་རྗེས་ཟློས་མཛོད། །ཨོཾ་སརྦ་ཡོ་ག་ཙིཏྟ་ཨུ་པཱ་ད་ཡ་མི། ལན་གསུམ། རྡོ་རྗེ་སྙིང་གར་རེག་ཅིང༌། ཨོཾ་སུ་ར་ཏེ་སྟྭཱྃ་ཧོཿ སིདྡྷི་བཛྲ་ཡ་ཐཱ་སུ་ཁཾ། ཞེས་བརྟན་པར་བྱའོ། ། དེ་ལྟར་སེམས་བསྐྱེད་པའི་གདམས་པ་བླངས་ནས་དེའི་བསླབ་བྱ་མཐའ་དག་ལ་ཚུལ་བཞིན་དུ་སློབ་སྙམ་པའི་འདིའི་རྗེས་ཟློས་མཛོད། སངས་རྒྱས་སྲས་བཅས་ཐམས་ཅད་དང༌། །དཔའ་བོ་རྣལ་འབྱོར་མ་རྣམས་ཀུན། །བདག་ལ་དགོངས་པར་མཛད་དུ་གསོལ། །བདག་ མིང་འདི་ ཞེས་བྱ་བ་ནི། །དུས་ནི་འདི་ནས་བཟུང་ནས་སུ། །བྱང་ཆུབ་སྙིང་པོར་མཆིས་ཀྱི་བར། །ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །སངས་རྒྱས་རྣལ་འབྱོར་སྡོམ་པ་ལ། །ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་སྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ། །བདག་གིས་བརྟན་པོར་བཟུང་བར་བགྱི། །སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ། །དེང་ནས་བརྩམས་ཏེ་བཟུང་བར་བགྱི། །ནམ་དུ་ཡང་ནི་མི་སྤང་ངོ༌། །རྡོ་རྗེའི་རིགས་མཆོག་ཆེན་པོ་ལ། །རྡོ་རྗེ་དྲིལ་བུའི་ཕྱག་རྒྱ་ཡང༌། །ཡང་དག་ཉིད་དུ་བཟུང་བར་བགྱི། །སློབ་དཔོན་དག་ཀྱང་བཟུང་བར་བགྱི། །རིན་ཆེན་རིགས་མཆོག་ཆེན་པོ་ཡི། །དམ་ཚིག་ཡིད་དུ་འོང་བ་ལ། །ཉིན་རེ་བཞིན་དུ་དུས་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །བྱང་ཆུབ་ཆེན་པོ་ལས་བྱུང་བའི། །པདྨའི་རིགས་ཆེན་དག་པ་ལ། །ཕྱི་ནང་གསང་བའི་ཐེག་པ་གསུམ། །དམ་པའི་ཆོས་ནི་བཟུང་བར་བགྱི། །ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པ་ནི། །ཡང་དག་ཉིད་དུ་བཟུང་བར་བགྱི། །མཆོད་པའི་ལས་ཀྱང་ཅི་ནུས་བགྱི། །བླ་ན་མེད་པའི་བྱང་ཆུབ་སེམས། །དམ་པ་བདག་གིས་བསྐྱེད་བགྱིས་ནས། །སེམས་ཅན་ཀུན་གྱི་དོན་གྱི་ཕྱིར། །བདག་གིས་སྡོམ་པ་མ་ལུས་བཟུང༌། །མ་བརྒལ་བ་རྣམས་བསྒྲལ་བར་བགྱི། །མ་གྲོལ་བ་རྣམས་བདག་གིས་གྲོལ། །དབུགས་མ་ཕྱིན་པ་དབུགས་དབྱུང་ཞིང༌། །སེམས་ཅན་མྱ་ངན་འདས་ལ་འགོད། །

ཅེས་ལན་གསུམ་གྱིས་སྡོམ་པ་བཟུང༌། དེ་ནས་ཁྱེད་རང་རྣམས་ཀྱི་གནས་གསུམ་བྱིན་གྱིས་བརླབས་པའི་དོན་དུ་དམིགས་པ་འདི་བཞིན་གནང་བར་ཞུ། སློབ་མའི་སྤྱི་མགྲིན་སྙིང་གར་གསུམ་དུ། ཨོཾ་ཨཱཿཧཱུྃ། བརྗོད་ཅིང་དྲི་ཡི་ཐིག་ལེ་བྱ། སྤྱི་བོར་ཟླ་བའི་སྟེང་དུ་ཨོཾ་དཀར་པོ། །མགྲིན་པར་པདྨའི་ལྟེ་བར་ཨཱཿདམར་པོ། །སྙིང་གར་ཉི་སྟེང་ཧཱུྃ་སྔོན་ལས་འོད་འཕྲོས། །ཕྱོགས་བཅུའི་སངས་རྒྱས་ཀུན་གྱི་སྐུ་གསུང་ཐུགས། །བྱིན་རླབས་བསྡུས་ཏེ་ཡི་གེ་སོ་སོར་ཐིམ། །དེ་ནས་སྔགས་ཀྱི་གསང་བ་སྐལ་དམན་ལ་མི་བསྒྲག་པར་གདམས་པ་ནི། དེང་ཁྱོད་དེ་བཞིན་གཤེགས་ཀུན་བྱིན་རླབས་ཀྱིས། །དེ་བཞིན་གཤེགས་པ་ཀུན་གྱི་གསང་བ་འདི། །ཁྱོད་ཀྱི་དཀྱིལ་འཁོར་མ་ཞུགས་པ་རྣམས་ལ། །སྨྲ་བར་མི་བྱ་མ་དད་པ་ལའང་མིན། །དེ་ནས་སློབ་དཔོན་གྱི་ལག་གི་རྡོ་རྗེའི་རྭ་སྣེ་ནས་ཁྱེད་རང་རྣམས་ཀྱིས་བཟུང་སྟེ་ཡོལ་བའི་ནང་དུ་ཁྲིད་པའི་མོས་པ་མཛོད་ཅིག །ཧཱུྃ་ཛཿཧཱུྃ། ཞེས་དཀྱིལ་འཁོར་ཡོལ་བ་ཕྱེ། ཁྱེད་རང་རྣམས་དཀྱིལ་འཁོར་གྱི་ཤར་གྱི་སྒོ་དྲུང་དུ་གནས་པས་ལུས་ངག་ཡིད་གསུམ་འདུད་པའི་བརྡར་ཐལ་མོ་གནས་གསུམ་དུ་སྦྱར་ནས་ཕྱག་འཚལ་བའི་མོས་པ་མཛོད། ཨོཾ་ན་མ་སྟེ་ཧཱུྃ། ན་མ་མི་ཧཱུྃ། ན་མོ་ན་མ་ཧཱུྃ་སྭཱ་ཧཱ། ལན་གསུམ། ཤར་གྱི་སྒོ་དྲུང་དེ་ཉིད་དུ་གནས་ཏེ་སྐྱབས་སུ་འགྲོ་བ་འདིའི་རྗེས་ཟློས་མཛོད། སངས་རྒྱས་ཀུན་གྱི་རང་བཞིན་སྐུ། །སློབ་དཔོན་ལ་ནི་སྐྱབས་སུ་མཆི། །གཙོ་བོར་ལྷ་མོར་བཅས་པ་ཡི། །རྣལ་འབྱོར་གསང་སྔགས་མཁའ་འགྲོ་མ། །འཁོར་ལོ་གསུམ་གྱི་བདག་ཉིད་ཅན། །ཀུན་ལ་བདག་ནི་སྐྱབས་སུ་མཆི། ། ལན་གསུམ། སློབ་དཔོན་དཀྱིལ་འཁོར་གྱི་ལྷ་ཚོགས་ལ་ངོ་ཆེན་གྱི་ཚུལ་གྱིས་གསོལ་བ་གདབ་པ་ནི། དེ་བཞིན་གཤེགས་པ་ཀུན་གྱི་གནས། །ཧེ་རུ་ཀ་དཔལ་གྲོང་ཁྱེར་མཆོག །སྙིང་པོའི་དཀྱིལ་འཁོར་འདི་རུ་ནི། །བདག་གི་སློབ་མ་གཞུག་པར་བགྱི། །ཞེས་གསོལ་བ་བཏབ་པས་ཁྱེད་རང་རྣམས་དཀྱིལ་འཁོར་གྱི་ཤར་སྒོ་ནས་ཞུགས་སྟེ་སྒོ་ཁྱམས་སུ་གནས་པ་ལ་ཕན་ཡོན་གྱི་སྒོ་ནས་དམ་ལ་བཞག་པ་ནི།

ཁྱེད་རང་རྣམས་ཀྱི་སྤྱི་བོར་རྡོ་རྗེ་བཞག་པའི་མོས་པ་མཛོད་ཅིག །དེང་ཁྱོད་དཔའ་བོ་རྣལ་འབྱོར་མ་ཀུན་གྱི། །རིགས་སུ་ཞུགས་ཀྱི་ངས་ཁྱོད་ལ་ཡེ་ཤེས། །གང་གི་བདེ་གཤེགས་ཀུན་གྱི་དངོས་གྲུབ་ཀྱང༌། །ཐོབ་ན་དངོས་གྲུབ་གཞན་ལྟ་སྨོས་ཀྱང་ཅི། །དགོས་པས་དེ་ལྟར་ཡེ་ཤེས་བསྐྱེད་པར་བྱའི། །ཁྱེད་ཀྱིས་དཀྱིལ་འཁོར་མ་མཐོང་མདུན་ཉིད་དུ། །བརྗོད་མི་བྱ་སྟེ་དམ་ཚིག་ཉམས་ཏ་རེ། ། ཞེས་རྡོ་རྗེ་མགོར་བཞག ། དེ་ལྟར་ཉེས་དམིགས་ཀྱི་སྒོ་ནས་དམ་ལ་བཞག་པའི་ཆེད་དུ་སྙིང་གར་རྡོ་རྗེ་བཞག་པའི་མོས་པ་མཛོད། ཧེ་རུ་ཀ་དཔལ་དེང་ཁྱོད་ཀྱི། །སྙིང་ལ་ཡང་དག་ཞུགས་པར་གྱུར། །གལ་ཏེ་ཚུལ་འདི་སྨྲས་ན་ནི། །དེ་མ་ཐག་ཏུ་དྲལ་ཏེ་གཤེགས། ། ཞེས་སྙིང་གར་རྡོ་རྗེ་བཞག ། དེ་ནས་ཕན་ཡོན་དང་ཉེས་དམིགས་གཉིས་ཀའི་སྒོ་ནས་དམ་ལ་བཞག་པའི་དོན་དུ་ཐོད་པའི་བདུད་རྩི་མཐེ་བོང་དང་མིང་མེད་སྦྱར་བས་བྱིན་པའི་མོས་པ་མཛོད། །འདི་ནི་ཁྱོད་ཀྱི་དམྱལ་བའི་ཆུ། །དམ་ཚིག་འདས་ན་སྲེག་པར་བྱེད། །དམ་ཚིག་བསྲུང་ན་དངོས་གྲུབ་ནི། །རྡོ་རྗེ་བདུད་རྩིའི་ཆུ་ཡིས་འགྲུབ། །ཨོཾ་བཛྲ་ཨུ་ད་ཀ་ཋཿཋཿཋཿ ཞེས་དམ་ཆུ་སྦྱིན། ཡང་རྡོ་རྗེ་སློབ་དཔོན་གྱི་བཀའ་གཉན་པའི་སྒོ་ནས་དམ་ལ་བཞག་པ་ནི། ཁྱེད་རང་རྣམས་ཀྱི་སྤྱི་བོར་རྡོ་རྗེ་བཞག་པའི་མོས་པ་མཛོད། དེང་ནས་བརྩམས་ཏེ་ཁྱོད་ཀྱི་དཔལ་ཧེ་རུ། །ཀ་ང་ཡིན་གྱི་ངས་འདི་གྱིས་ཤིག་ཅེས། །བསྒོ་བ་གང་ཡིན་ཁྱོད་ཀྱིས་བྱ་དགོས་ཏེ། །ང་ལ་བརྙས་པར་མ་བྱེད་གལ་ཏེ་ན། །མི་བདེ་མ་སྤང་དུས་བྱས་དམྱལ་ཏ་རེ། ། ཞེས་རྡོ་རྗེ་མགོར་བཞག ། དེ་རྣམས་དམ་ལ་བཞག་པ་བཞི་བསྒྲགས་སུ་གྲགས་པ་ཡིན་ལ། ད་ནི་ཡེ་ཤེས་པ་དབབ་པའི་སླད་དུ་གསོལ་བ་བཏབ་པ་འདི་ཡི་རྗེས་ཟློས་མཛོད། དཔའ་བོ་རྣལ་འབྱོར་མ་ཀུན་བདག་བྱིན་རློབས། །ཧེ་རུ་ཀ་ཡི་ཡེ་ཤེས་བདག་ལ་ཕོབ། ། ལན་གསུམ་བརྗོད། དེ་ནས་དམིགས་པ་འདི་བཞིན་དུ་མཛོད། ཁྱེད་རྣམས་ཧེ་རུ་ཀ་མཆོག་ཡབ་ཡུམ་དུ། །གསལ་བའི་ལྟེ་བར་ཨོཾ་ལས་མེ་འབར་བས། །སྙིང་གའི་ཧཱུྃ་དང་མགྲིན་པའི་ཨོ་བསྲེགས་པས། །སྤྱི་བོའི་ཧཾ་ལས་བདུད་རྩིའི་རྒྱུན་བབས་ཏེ། །ལུས་ཀུན་ཟག་མེད་བདེ་ཆེན་སྐྱེས་པར་གྱུར། །ཨོཾ་ཧྲཱིཿཧ་ཧ་ཧཱུྃ་ཧཱུྃ་ཕཊ།

ཛྙཱ་ན་ཨ་ཝེ་ཤ་ཡཱ་ཨ་ཨ་ཨ་ཧྲི་བཾ། ཏིཥྛ་མ་ཧཱ་ཀྲོ་དྷ་ཨ་ཝེ་ཤ་ཡ་ཧཱུྃ། ཤྲཱི་ཧེ་རུ་ཀ་ཡ་བིསྨ་ཧེ་བིདྱ་ར་ཛ་ཡ་དྷཱི་མ་ཧེ་སྭཱ་ཧཱ། བརྗོད་ཅིང་རོལ་མོ་དཀྲོལ། གུ་གུལ་ལ་སོགས་པའི་དུད་པས་བདུག ། དེ་ནས་ཡེ་ཤེས་པ་དེ་ཉིད་བརྟན་པར་བྱས་པའི་མོས་པ་མཛོད། ཏིཥྛ་བཛྲ། ཞེས་པས་བརྟན་པར་བྱས། ཁྱེད་རང་རྣམས་མིག་དར་གྱི་འོག་ནས་དཀྱིལ་འཁོར་གྱི་ཐད་ཀྱི་བར་སྣང་དུ་ལྟོས་ལ་ཁ་དོག་ཇི་ལྟར་མཐོང་བ་སྨྲོས་ཤིག །དེ་ལྟར་བལྟས་པས་ཁ་དོག་དཀར་པོ་མཐོང་ན་ཞི་བ། སེར་པོ་ལ་རྒྱས་པ། དམར་པོ་ལ་དབང༌། ནག་པོ་ལ་དྲག་པོ། ཁ་དོག་སྣ་ཚོགས་མཐོང་ན་ལས་སྣ་ཚོགས་འགྲུབ་པ་ཡིན་ནོ། །ཁྱེད་རང་རྣམས་ལ་སྔར་བྱིན་པའི་མེ་ཏོག་གི་ཕྲེང་བ་དེ་ཉིད་སྔོན་ཚེ་གང་ལ་སྦྱོང་བའི་རིགས་ཀྱི་ལྷ་སྐལ་བརྟག་པའི་དོན་དུ་དཀྱིལ་འཁོར་གྱི་གཙོ་བོའི་དབུ་ལ་དབུལ་བའི་མོས་པས་མེ་ཏོག་ལྟོས་མེད་དུ་སྔགས་འདིས་འདོར་བར་ཞུ། པྲ་ཏཱིཙྪ་བཛྲ་ཧོཿ ཞེས་བརྗོད་པས་མེ་ཏོག་དོར། མེ་ཏོག་དབུས་ཀྱི་གཙོ་བོ་ལ་བབས་པར་གྱུར་པས་དེ་ཉིད་ལས་ལྷ་སྐུ་གཉིས་པ་ཞིག་འཕྲོས་ནས་ཁྱེད་རང་གི་སྤྱི་བོར་ཐིམ་པའི་མོས་པ་མཛོད། སེམས་དཔའ་སྟོབས་ཆེན་ཁྱོད་ཀྱིས་ནི། །འདི་ནི་རབ་ཏུ་བཟུང་བར་བགྱི། ། ཞེས་མེ་ཏོག་སྤྱི་བོར་བཞག ། མ་རིག་པའི་སྒྲིབ་གཡོགས་དང་མིག་དར་ལྷན་ཅིག་ཏུ་བསལ་བའི་མོས་པ་མཛོད། ཨོཾ་བཛྲ་ནེ་ཏྲ་ཨ་པཱ་ཧཱ་ར་པ་ཊ་ལམ་ཧྲཱིཿ བརྗོད་ཅིང་གདོང་གཡོགས་བསལ། དེ་ནས་རྟེན་དང་བརྟེན་པར་བཅས་པའི་དཀྱིལ་འཁོར་མཐའ་དག་མངོན་སུམ་དུ་མཐོང་བའི་མོས་པ་མཛོད། དེའང་ཕྱི་རོལ་དུ་དུར་ཁྲོད་ཆེན་པོ་བརྒྱད། དེའི་ནང་དུ་རྡོ་རྗེའི་རྭ་གུར་མེ་རི་དང་བཅས་པའི་སྲུང་འཁོར། དེའི་ནང་དུ་པདྨའི་རྭ་བ། དེའི་ནང་སྣ་ཚོགས་རྡོ་རྗེ་རྭ་ཉི་ཤུ་པའི་ལྟེ་བར་ཐར་པ་ཆེན་པོའི་གཞལ་མེད་ཁང་གྲུ་བཞི་སྒོ་བཞི་རྟ་བབས་བཞི་དང་ལྡན་པ། ཐོག་ཕྱུར་བུར་ཕུབ་པའི་རྩེ་མོར་རྡོ་རྗེ་ནོར་བུའི་ཏོག་གིས་སྤྲས་པ།

དེའི་དབུས་སུ་སྣ་ཚོགས་པདྨ་འདབ་བརྒྱད་ཀྱི་ལྟེ་བར་ཉི་མ་དང་འཇིགས་དུས་ཀྱི་གདན་ལ་དཔལ་འཁོར་ལོ་སྡོམ་པ་ཧེ་རུ་ཀ་སྐུ་མདོག་མཐིང་ནག་རྡོ་རྗེ་དྲིལ་བུ་འཛིན་པས་ཡུམ་ལ་འཁྱུད་ཅིང་གཡས་བརྐྱང་གི་སྟབས་ཀྱིས་མེ་དཔུང་འབར་བའི་དབུས་སུ་བཞུགས་པའི་ཕྱོགས་ཀྱི་འདབ་མ་བཞི་ལ་གཡོན་བསྐོར་དུ་མཁའ་འགྲོ་མ། ལཱ་མཱ། དུམ་སྐྱེས་མ། གཟུགས་ཅན་མ་རྣམས་དང༌། མཚམས་ཀྱི་འདབ་མ་བཞིར་བདུད་རྩི་ལྔས་བཀང་བའི་བུམ་པའི་སྟེང་དུ་ཤ་ལྔས་གང་བའི་ཐོད་པ་དང་བཅས་པ་རང་སེམས་བདེ་བ་ཆེན་པོའི་སྣང་ཆ་ལས་གཞན་མ་ཡིན་པ་མངོན་སུམ་དུ་མཇལ་བའི་མོས་པ་མཛོད། དེ་ལྟར་ཡོལ་བ་ཕྱི་ནང་དུ་འཇུག་པའི་རིམ་པ་རྣམས་ལེགས་པར་གྲུབ་ནས་དངོས་གཞི་དབང་བསྐུར་བ་ལ་བུམ་དབང་གསང་དབང་ཤེས་རབ་ཡེ་ཤེས་ཀྱི་དབང་དང༌། དབང་བཞི་པ་རྣམས་སུ་ཡོད་པ་ལས་རིགས་པའི་དབང་ལྔ་ཞུ་བའི་ཡོན་དུ་མནྜལ་འབུལ་བར་ཞུ། དེ་ནས་གསོལ་བ་གདབ་པ་འདིའི་རྗེས་ཟློས་མཛོད། བྱང་ཆུབ་རྡོ་རྗེ་སངས་རྒྱས་ལ། །མཆོག་ཆེན་ཇི་ལྟར་བསྩལ་བ་ལྟར། །བདག་ཀྱང་སྐྱོབ་པའི་དོན་གྱི་ཕྱིར། །ནམ་མཁའི་རྡོ་རྗེ་དེང་བདག་སྩོལ། ། ཞེས་ལན་གསུམ་གྱིས་གསོལ་བ་བཏབ། དེ་ནས་མི་བསྐྱོད་པ་ཆུ་དབང་གི་སླད་དུ་དམིགས་པ་འདི་བཞིན་དུ་མཛོད། སློབ་མ་དང་དབང་རྫས་བུམ་པ་བཅས། ཨོཾ་ཁཎྜ་རོ་ཧེ་ཧཱུྃ་ཧཱུྃ་ཕཊ། ཅེས་བསངས། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱཿསྭ་བྷ་ཝཱ་ཤུདྡྷོ྅་ཧཾ། ཞེས་སྦྱངས། སྟོང་པའི་ངང་ལས་སློབ་མ་དབང་གི་རྫས། །བུམ་ཆུ་དང་བཅས་པད་ཉིར་ཧཱུྃ་ཡིག་ལས། །རྡོ་རྗེ་ཧཱུྃ་མཚན་ཡོངས་གྱུར་མི་བསྐྱོད་པ། །སྐུ་མདོག་སྔོན་པོ་རྡོ་རྗེ་དྲིལ་བུ་འཛིན། །རང་འདྲའི་ཡུམ་འཁྱུད་ཕྱག་རྒྱ་ལྔ་ཡིས་བརྒྱན། །གཡས་བརྐྱང་སྟབས་བཞུགས་སྙིང་གའི་ས་བོན་ལས། །འོད་འཕྲོས་བསྐྱེད་པ་དང་འདྲའི་ཡེ་ཤེས་སེམས། །སྤྱན་དྲངས་ཛཿཧཱུྃ་བྃ་ཧོཿགཉིས་མེད་གྱུར། །མི་བསྐྱོད་ཡབ་ཡུམ་སྙོམས་ཞུགས་ཞུ་གྱུར་པ། །བུམ་པའི་ཆུར་གྱུར་སྙིང་གའི་ས་བོན་གྱི། །འོད་ཀྱིས་དྲངས་པའི་དབང་ལྷ་མཁར་བཞུགས་པའི། །དེ་བཞིན་གཤེགས་རྣམས་དབང་གི་དགོངས་པ་མཛད། །ལྷ་མོ་རྣམས་ཀྱིས་བུམ་པ་བདུད་རྩི་ཡིས། །གང་བ་བསྣམས་ནས་དབང་བསྐུར་ཁྲོ་བོ་རྣམས། །བགེགས་བསྐྲད་སེམས་དཔའ་རྣམས་ཀྱིས་ཤིས་མཛད་དེ། །བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། །ཐམས་ཅད་བདག་ཉིད་རིགས་ཀུན་གྱི་ནི་བདག་པོ་མཆོག

།སེམས་ཅན་མ་ལུས་སྐྱེད་བྱེད་བདེ་བ་ཆེན་པོ་སྟེ། །དེས་ནི་དེང་ཁྱོད་དབང་བསྐུར་མཆོག་ལ་བཀྲ་ཤིས་ཤོག །མཆོད་པའི་ལྷ་མོས་མཆོད་བཞིན་དབང་བསྐུར་རོ། །སངས་རྒྱས་རྣམས་ནི་ཐམས་ཅད་ཀྱི། །གསང་གསུམ་གནས་ལས་བྱུང་བ་ཡི། །ཁམས་གསུམ་པ་ཡི་ཕྱག་བྱས་པ། །རྡོ་རྗེའི་དབང་བསྐུར་ཆེན་པོ་སྦྱིན། །ཨོཾ་ཧྲཱིཿཧ་ཧ་ཧཱུྃ་ཧཱུྃ་ཕཊ། ཨོཾ་བཛྲ་ཨ་བྷི་ཥིཉྩ་ཧཱུྃ། རཏྣ་ཏྲཾ། པདྨ་ཧྲཱིཿ ཀརྨ་ཨཱཿ བུདྡྷ་ཨོཾ། བཛྲོ་དཱ་ཀ་ཨ་བྷི་ཥིཉྩ་ཧཱུྃ། སུ་ར་ཏ་སྟྭཾ་ཨ་ཧཾ། 

བུམ་ཆུ་སྤྱི་བོར་བླུགས། དབང་ལྷ་སློབ་མ་ལ་ཐིམ་ཆུ་ཡི་དབང༌། །བསྐུར་བས་ཉོན་མོངས་ཞེ་སྡང་རྣམ་ཤེས་ཀྱི། །ཕུང་པོ་གནས་གྱུར་མེ་ལོང་ཡེ་ཤེས་མཆོག །མངོན་བྱས་བཅོམ་ལྡན་མི་བསྐྱོད་དབུ་རྒྱན་གྱུར། །དེ་ནས་རིན་ཆེན་འབྱུང་ལྡན་ཅོད་པན་གྱི་དབང་གི་སླད་དུ་དམིགས་པ་འདི་བཞིན་མཛོད། ཅོད་པན་ཐོགས་ལ། བསངས་སྦྱངས། སྟོང་པའི་ངང་ལས་སློབ་མ་ཅོད་པན་བཅས། །པད་ཉིའི་སྟེང་དུ་ཨཱཾ་ལས་རིན་པོ་ཆེ། །ཨཱཾ་གིས་མཚན་པ་ཡོངས་གྱུར་རིན་འབྱུང་ནི། །སྐུ་མདོག་སེར་པོ་རིན་ཆེན་དྲིལ་བུ་འཛིན། །རང་འདྲའི་ཡུམ་འཁྱུད་ཕྱག་རྒྱ་ལྔ་ཡིས་བརྒྱན། །གཡས་བརྐྱང་སྟབས་བཞུགས་སྙིང་གའི་ས་བོན་ལས། །འོད་འཕྲོས་བསྐྱེད་པ་དང་འདྲའི་ཡེ་ཤེས་སེམས། །སྤྱན་དྲངས་ཛཿཧཱུྃ་བཾ་ཧོཿགཉིས་མེད་འགྱུར། །རིན་འབྱུང་ཡབ་ཡུམ་སྙོམས་ཞུགས་ཞུ་གྱུར་པས། །དབུ་རྒྱན་དུ་གྱུར་སྙིང་གའི་ས་བོན་གྱི། །འོད་ཀྱིས་དྲངས་པའི་དབང་ལྷ་མཁར་བཞུགས་པའི། །དེ་བཞིན་གཤེགས་རྣམས་དབང་གི་དགོངས་པ་མཛད། །ལྷ་མོ་རྣམས་ཀྱིས་རིན་ཆེན་ལས་གྲུབ་པ། །དབུ་རྒྱན་བསྣམས་ནས་དབང་བསྐུར་ཁྲོ་བོ་རྣམས། །བགེགས་བསྐྲད་སེམས་དཔའ་རྣམས་ཀྱིས་ཤིས་མཛད་དེ། །བཀྲ་ཤིས་གང་ཞིག༴ ཐམས་ཅད༴ དེས་ནི༴ མཆོད་པའི༴ སངས་རྒྱས་ཀུན་གྱི་རྒྱལ་སྲིད་ཆེ། །དབུ་རྒྱན་རིན་ཆེན་དམ་པ་སྟེ། །རིན་ཆེན་ཀུན་གྱིས་མཆོད་བྱེད་པ། །རྫོགས་སངས་རྒྱས་སུ་དབང་བསྐུར་རོ། །ཨོཾ་སརྦ་བུདྡྷ་ཌཱ་ཀི་ནི༴ ཨོཾ་ཨ་མུ་ཀུ་ཊཱ་ཨ་བྷི་ཥིཉྩ་ཧཱུྃ། སུ་ར་ཏ་སྟྭཾ་ཨ་ཧཾ། ཅོད་པན་མགོར་བཅིངས། བཛྲོ་དཱ་ཀ་ཨ་བྷི་ཥིཉྩ་ཧཱུྃ། སུ་ར་ཏ་སྟྭཾ་ཨ་ཧཾ། ཞེས་ཆུའི་དབང་ཡང་བསྐུར། དབང་ལྷ་སློབ་མ་ལ་ཐིམ་ཅོད་པན་དབང༌། །བསྐུར་བས་ང་རྒྱལ་སེར་སྣ་ཚོར་བ་ཡི། །ཕུང་པོ་གནས་གྱུར་མཉམ་ཉིད་ཡེ་ཤེས་མཆོག །མངོན་བྱས་བཅོམ་ལྡན་རིན་འབྱུང་དབུ་རྒྱན་གྱུར། །དེ་ནས་འོད་དཔག་མེད་རྡོ་རྗེའི་དབང་གི་དོན་དུ་དམིགས་པ་འདི་བཞིན་མཛོད།

རྡོ་རྗེ་ཐོགས་ལ། བསངས་སྦྱངས། སྟོང་པའི་ངང་ལས་སློབ་མ་རྡོ་རྗེ་བཅས། །པད་ཉིའི་སྟེང་དུ་ཛྲིཾ་ལས་པདྨ་འཛིན། །མཚན་པ་ཡོངས་སུ་གྱུར་ལས་འོད་དཔག་མེད། །སྐུ་མདོག་དམར་པོ་པདྨ་དྲིལ་བུ་འཛིན། །རང་འདྲའི་ཡུམ་འཁྱུད་ཕྱག་རྒྱ་ལྔ་ཡིས་བརྒྱན། །གཡས་བརྐྱང་སྟབས་བཞུགས་སྙིང་གའི་ས་བོན་ལས། །འོད་འཕྲོས་བསྐྱེད་པ་དང་འདྲའི་ཡེ་ཤེས་སེམས། །སྤྱན་དྲངས་ཛཿཧཱུྃ་བྃ་ཧོ་གཉིས་མེད་གྱུར། །འོད་དཔག་ཡབ་ཡུམ་སྙོམས་ཞུགས་ཞུ་གྱུར་པས། །རྡོ་རྗེ་རབ་གྱུར་སྙིང་གའི་ས་བོན་གྱི། །འོད་ཀྱིས་དྲངས་པའི་དབང་ལྷ་མཁར་བཞུགས་པའི། །དེ་བཞིན་གཤེགས་རྣམས་དབང་གི་དགོངས་པ་མཛོད། །ལྷ་མོ་རྣམས་ཀྱིས་རྡོ་རྗེ་འོད་འབར་བ། །གསོར་ཞིང་བསྣམས་ནས་དབང་བསྐུར་ཁྲོ་བོ་རྣམས། །བགེགས་བསྐྲད་སེམས་དཔའ་རྣམས་ཀྱིས་ཤིས་མཛད་དེ། །བཀྲ་ཤིས་གང་ཞིག༴ ཐམས་ཅད༴ སེམས་ཅན༴ དེས་ནི༴ མཆོད་པའི༴ སངས་རྒྱས་ཀུན་གྱི་རྡོ་རྗེའི་དབང༌། །དེ་རིང་ཁྱོད་ལ་བསྐུར་བར་བྱ། །སངས་རྒྱས་ཉིད་དུ་རབ་བསྒྲུབ་ཕྱིར། །རྡོ་རྗེ་འདི་ནི་ཁྱོད་ཀྱིས་ལོངས། །ཨོཾ་བཛྲ་ཨ་བྷི་ཥིཉྩ་ཧཱུྃ། སྙིང་གར་སོགས་གནས་གསུམ་དུ་རེག་ཅིང་གསོར་བར་བྱའོ། ། ཨོཾ་བཛྲོ་དཱ་ཀ་ཨ་བྷི་ཥིཉྩ་ཧཱུྃ། སུ་ར་ཏ་སྟྭཾ་ཨ་ཧཾ། ཞེས་ཆུ་དབང་བསྐུར། དབང་ལྷ་སློབ་མ་ལ་ཐིམ་རྡོ་རྗེའི་དབང༌། །བསྐུར་བས་ཉོན་མོངས་འདོད་ཆགས་འདུ་ཤེས་ཀྱི། །ཕུང་པོ་གནས་གྱུར་སོར་རྟོག་ཡེ་ཤེས་མཆོག །མངོན་བྱས་བཅོམ་ལྡན་འོད་དཔག་དབུ་བརྒྱན་གྱུར། །དེ་ནས་དོན་ཡོད་གྲུབ་པ་དྲིལ་བུའི་དབང་གི་དོན་དུ་དམིགས་པ་འདི་བཞིན་མཛོད། དྲིལ་བུ་ཐོགས་ལ། བསངས་སྦྱངས། སྟོང་པའི་ངང་ལས་སློབ་མ་དྲིལ་བུ་བཅས། །པད་ཉིའི་སྟེང་དུ་ཁཾ་ལས་རལ་གྲི་ཁཾ། །མཚན་པར་ཡོངས་གྱུར་དོན་ཡོད་གྲུབ་པ་ནི། །སྐུ་མདོག་ལྗང་གུ་རལ་གྲི་དྲིལ་བུ་འཛིན། །རང་འདྲའི་ཡུམ་འཁྱུད་ཕྱག་རྒྱ་ལྔ་ཡིས་བརྒྱན། །གཡས་བརྐྱང་སྟབས་བཞུགས་སྙིང་གའི་ས་བོན་ལས། །འོད་འཕྲོས་བསྐྱེད་པ་དང་འདྲའི་ཡེ་ཤེས་སེམས། །སྤྱན་དྲངས་ཛཿཧཱུྃ་བྃ་ཧོཿ་གཉིས་མེད་གྱུར། །དོན་གྲུབ་ཡབ་ཡུམ་སྙོམས་ཞུགས་ཞུ་གྱུར་པས། །དྲིལ་བུའི་སྒྲར་གྱུར་སྙིང་གའི་ས་བོན་ལས། །འོད་ཀྱིས་དྲངས་པའི་དབང་ལྷ་མཁར་བཞུགས་པའི། །དེ་བཞིན་གཤེགས་རྣམས་དབང་གི་དགོངས་པ་མཛད། །ལྷ་མོ་རྣམས་ཀྱིས་དྲིལ་བུ་སྒྲ་ལྡན་པ། །ཕྱག་ཏུ་བསྣམས་ནས་དབང་བསྐུར་ཁྲོ་བོ་རྣམས། །བགེགས་བསྐྲད་སེམས་དཔའ་རྣམས་ཀྱིས་ཤིས་མཛད་དེ། །བཀྲ་ཤིས་གང་ཞིག༴

ཐམས་ཅད༴ སེམས་ཅན༴ དེས་ནི༴ མཆོད་པའི༴ སངས་རྒྱས་ཀུན་གྱི་དྲིལ་བུའི་དབང༌། །དེ་རིང་ཁྱོད་ལ་བསྐུར་བར་བྱ། །སངས་རྒྱས་ཉིད་དུ་རབ་བསྒྲུབ་ཕྱིར། །དྲིལ་བུ་འདི་ནི་ཁྱོད་ཀྱིས་ལོངས། ། རྡོ་རྗེ་དྲིལ་བུ་འཛིན་པས་ལྟེ་བའི་ཐད་དུ་འཁྱུད་པའི་ཚུལ་གྱིས། ཨོཾ་བཛྲ་ཨ་དྷི་པ་ཏི་སྟྭཾ་ཨ་བྷི་ཥིཉྩ་མཾ་ཏིཥྛ་བཛྲ་ས་མ་ཡ་སྟྭཾ། ཨོཾ་བཛྲོ་དཱ་ཀ་ཨ་བྷི་ཥིཉྩ་ཧཱུྃ། སུ་ར་ཏ་སྟྭཾ་ཨ་ཧཾ། ཆུ་དབང་ཡང་བསྐུར། དབང་ལྷ་སློབ་མ་ལ་ཐིམ་དྲིལ་བུའི་དབང༌། །བསྐུར་བས་ཉོན་མོངས་ཕྲག་དོག་འདུ་བྱེད་ཀྱི། །ཕུང་པོ་གནས་འགྱུར་བྱ་གྲུབ་ཡེ་ཤེས་མཆོག །མངོན་བྱས་བཅོམ་ལྡན་དོན་གྲུབ་དབུ་བརྒྱན་གྱུར། །དེ་ནས་རྣམ་པར་སྣང་མཛད་མིང་གི་དབང་གི་དོན་དུ་དམིགས་པ་འདི་བཞིན་མཛོད། རྡོར་དྲིལ་ཐོགས་ལ། བསངས་སྦྱངས། སྟོང་པའི་ངང་ལས་སློབ་མ་མིང་གི་དབང༌། །པད་ཉིའི་སྟེང་དུ་བཾ་ལས་འཁོར་ལོ་བུམ། །མཚན་པར་ཡོངས་གྱུར་རྣམ་པར་སྣང་མཛད་ནི། །སྐུ་མདོག་དཀར་པོ་འཁོར་ལོ་དྲིལ་བུ་འཛིན། །རང་འདྲའི་ཡུམ་འཁྱུད་ཕྱག་རྒྱ་ལྔ་ཡིས་བརྒྱན། །གཡས་བརྐྱང་སྟབས་བཞུགས་སྙིང་གའི་ས་བོན་ལས། །འོད་འཕྲོས་བསྐྱེད་པ་དང་འདྲའི་ཡེ་ཤེས་སེམས། །སྤྱན་དྲངས་ཛཿཧཱུྃ་བཾཿཧོཿགཉིས་མེད་གྱུར། །རྣམ་སྣང་ཡབ་ཡུམ་སྙོམས་ཞུགས་ཞུ་གྱུར་པས། །མཆོག་གི་མིང་གྱུར་སྙིང་གའི་ས་བོན་གྱི། །འོད་ཀྱིས་དྲངས་པའི་དབང་ལྷ་མཁར་བཞུགས་པའི། །དེ་བཞིན་གཤེགས་རྣམས་དབང་གི་དགོངས་པ་མཛད། །ལྷ་མོ་རྣམས་ཀྱིས་སྙན་པས་དབྱངས་ཀྱིས་མིང༌། །འདོགས་པར་མཛད་ནས་དབང་བསྐུར་ཁྲོ་བོ་རྣམས། །བགེགས་བསྐྲད་སེམས་དཔའ་རྣམས་ཀྱིས་ཤིས་མཛད་དེ། །བཀྲ་ཤིས་གང་ཞིག༴ ཐམས་ཅད༴ སེམས་ཅན༴ དེས་ནི༴ མཆོད་པའི༴ སངས་རྒྱས་ཀུན་གྱི་མིང་གི་དབང༌། །དེ་རིང་ཁྱོད་ལ་བསྐུར་བར་བྱ། །སངས་རྒྱས་ཉིད་དུ་རབ་བསྒྲུབ་ཕྱིར། །མིང་གི་དབང་མཆོག་ཆེན་པོ་སྦྱིན། །ཨོཾ་བཛྲ་ས་ཏྭ་སྟྭཾ་ཨ་བྷི་ཥིཉྩ་མི་བཛྲ་ནཱ་མ་ཨ་བྷི་ཥི་ཀ་ཏ།

ཀྱཻ་དཔལ་ཧེ་རུ་ཀ་ཞེས་བྱའི་དེ་བཞིན་གཤེགས་པའོ། ། རྡོ་རྗེ་དྲིལ་བུ་སྤྱི་བོར་མཉམ་དུ་བཟུང་ལ་མིང་གི་དབང་བསྐུར། ཨོཾ་བཛྲོ་དཱ་ཀ་ཨ་བྷི་ཥིཉྩ་ཧཱུྃ། སུ་ར་ཏ་སྟྭཾ་ཨ་ཧཾ། ཞེས་ཆུ་དབང་ཡང་བསྐུར། དབང་ལྷ་སློབ་མ་ལ་ཐིམ་མིང་གི་དབང༌། །བསྐུར་བས་ཉོན་མོངས་གཏི་མུག་བེམ་གཟུགས་ཀྱི། །ཕུང་པོ་གནས་གྱུར་ཆོས་དབྱིངས་ཡེ་ཤེས་མཆོག །མངོན་བྱས་བཅོམ་ལྡན་རྣམ་སྣང་དབུ་བརྒྱན་གྱུར། བརྟུལ་ཞུགས་ལ་གཉིས་ལས། དེ་ནས་རྡོ་རྗེའི་བརྟུལ་ཞུགས་ཀྱི་དོན་དུ་དམིགས་པ་འདི་བཞིན་མཛོད། རྡོ་རྗེ་ཐོགས་ཏེ། པད་ཟླའི་གདན་ལ་སློབ་མ་རྡོ་རྗེ་སེམས༌། །སྐུ་མདོག་དཀར་པོ་རྡོ་རྗེ་དྲིལ་བུ་འཛིན། །རིན་པོ་ཆེས་བརྒྱན་སེམས་དཔའི་སྐྱིལ་ཀྲུང་བཞུགས། །འདི་དེ་སངས་རྒྱས་ཐམས་ཅད་ཀྱི། །དཔལ་ཧེ་རུ་ཀའི་ཕྱག་ན་བསྣམས། །ཁྱོད་ཀྱིས་ཀྱང་ནི་རྟག་ཏུ་བཅང༌། །དཔལ་ཧེ་རུ་ཀའི་བརྟུལ་ཞུགས་བརྟེན། །ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་སྟྭཾ་དྷཱ་ར་ཡ་མི་ཧཱི་ཧི་ཧི་ཧི་ཧཱུྃ། རྡོ་རྗེ་སྙིང་གར་བཟུང་ངོ༌། །སྤྱོད་པའི་བརྟུལ་ཞུགས་ནི། སྤྱོད་པའི་བརྟུལ་ཞུགས་ཀྱི་སླད་དུ་དམིགས་པ་འདི་བཞིན་མཛོད། ཁ་ཏྭཱཾ་ཐོགས་ལ་བསངས་སྦྱངས། སློབ་མ་དབང་རྫས་བཅོམ་ལྡན་སྐུ་མདོག་མཐིང༌། །བཅོམ་ལྡན་རྡོ་རྗེ་ཕག་མོ་ཡོངས་སུ་འཁྱུད། །དབང་རྫས་ཡབ་ཡུམ་ཡོངས་སུ་གྱུར་པ་ལས། །དབང་རྫས་ས་ས་སོ་སོའི་རྣམ་པར་གྱུར། །གཡས་སུ་ཅང་ཏེའུ། གཡོན་དུ་ཐོད་པ། གྲུ་ཁུང་གཡོན་པར་ཁ་ཊྭཱཾ་ག་ཚངས་སྐུད་སེ་རལ་ཁ་བྱིན་ལ། ཁ་ཊྭཱཾ་ཅང་ཏེའུ་ལྷུང་བཟེད་དག །དཔའ་བོས་བྱིན་པ་བླངས་ནས་ནི། །དཔལ་ཧེ་རུ་ཀའི་ཕྱག་རྒྱ་འདི། །ཕྱི་དང་ནང་དུ་ཡང་དག་གནས། །ཁ་ཊྭཱཾ་ག་ནི་ལྷ་སྐུ་བདེ་བ་ཆེ། །ཌཱ་མ་རུ་ནི་ཤེས་རབ་སྟོང་པ་ཉིད། །ཐོད་པ་དེ་ཉིད་འདུས་པ་བདེ་བ་སྐྱོང༌། །ཚངས་སྐུད་རྣམ་པར་མི་རྟོག་པ་ཡི་དོན། ། ལུང་བསྟན་པ་ནི། ཆོས་གོས་གྲྭ་རི་དྭགས་ཀྱི་རྣ་བ་ལྟར་བྱས་ཏེ་ལག་གཡོན་པས་བཟུང༌།

གཡས་མི་འཇིགས་པའི་ཕྱག་རྒྱ་བྱས་ལ། དེ་ནས་སློབ་དཔོན་སངས་རྒྱས་སྤྲུལ་པའི་སྐུའི་རྣམ་པར་བསྟན་པའི་མོས་པ་མཛོད། འདི་ལྟར་ང་ཡིས་ལུང་སྟོན་ཏེ། །འཁོར་ལོ་གསུམ་གྱི་བདག་ཉིད་ཁྱོད། །རང་ཉིད་སངས་རྒྱས་སྐུའི་རང་བཞིན། །ཧེ་རུ་ཀ་དཔལ་ཞེས་བྱ་ཡི། །དེ་བཞིན་གཤེགས་པ་ཉིད་ཡིན་ནོ། །ཤྲཱི་ཧེ་རུ་ཀ་ཏེ་ན་མཿཏ་ཐཱ་ག་ཏ་སྀདྡྷི་ས་མ་ཡ་སྟྭཾ། བྷུརྦྷ་བཱ་སྭཱ། དབུགས་དབྱུང་བ་ནི། སློབ་དཔོན་སྤྲུལ་སྐུའི་རྣམ་པ་ཅན་དེ་ཉིད་ཀྱིས་དབུགས་དབྱུང་བར་མོས་མཛོད། ཁམས་གསུམ་ཀུན་གྱི་རྒྱལ་སྲིད་ཆེ། །དཔལ་ལྡན་ཡོན་ཏན་འབྱུང་བའི་གནས། །བདུད་ཚོགས་ཀུན་ལས་རྣམ་རྒྱལ་ཞིང༌། །གྲོང་ཁྱེར་མཆོག་ཏུ་ཞུགས་པ་ཡིན། ། སློབ་དཔོན་གྱི་དབང་ནི། སློབ་དཔོན་གྱི་དབང་བསྐུར་ཞུ་བའི་ཡོན་དུ་མནྜལ་ཕུལ། རྡོ་རྗེ་སློབ་དཔོན་གྱི་དབང་བསྐུར་ཞུ་བའི་དོན་དུ་གསོལ་བ་འདེབས་པ་འདིའི་རྗེས་ཟློས་མཛོད། ཕྱིར་མི་ལྡོག་པའི་དབང་བསྐུར་ཆེ། །དཔའ་བོ་ཆེན་པོས་བདག་ལ་སྩོལ། །འགྲོ་བ་མཚན་མ་མེད་བྱེད་པ། །དེ་ནི་དེང་འདིར་བསྩལ་དུ་གསོལ། ། ཞེས་ལན་གསུམ་གསོལ་བ་བཏབ་སྟེ། དེ་ནས་དམ་ཚིག་གསུམ་སྦྱིན་པ་ལས་རྡོ་རྗེ་ཐུགས་ཀྱི་དམ་ཚིག་སྦྱིན་པ་ནི། ཧཱུྃ་བྱུང་རྡོ་རྗེ་མ་ཧཱ་བཛྲ་ཧཱུྃ། དྲིལ་བུ་གསུང་གི་དམ་ཚིག་སྦྱིན་པ་ནི། ཨཱཿབྱུང་དྲིལ་བུ་བཛྲ་གནྜེ་ཨཱཿ ཞེས་རྡོ་རྗེ་དྲིལ་བུ་འཛིན་དུ་གཞུག །སྦྱོར་བ་ཁ་སྦྱོར་གྱི་དམ་ཚིག་སྦྱིན་པ་ནི། སློབ་མ་སླར་ཡང་རྡོ་རྗེ་སེམས་དཔའ་དང༌། །རྡོ་རྗེ་སྙེམས་མ་མཉམ་སྦྱོར་གསལ་བར་གྱུར། །རྡོ་རྗེ་ཆེ་དང་དྲིལ་བུ་ཆེ། །ཟུངས་ཤིག་རྡོ་རྗེར་བྱིན་གྱིས་རློབས། །དེ་རིང་རྡོ་རྗེ་སློབ་དཔོན་གྱུར། །སློབ་མའི་ཚོགས་རྣམས་བསྡུ་བར་གྱིས། །དེ་ལྟར་རྡོ་རྗེ་སློབ་དཔོན་ཆེན་པོའི་དབང་བསྐུར་བ་ཐོབ་ནས་བརྟན་པར་བྱ་བའི་ཆེད་དུ་དབང་ལྷ་རྣམས་ཀྱིས་བུམ་པའི་ཆུའི་དབང་བསྐུར་བའི་མོས་པ་མཛོད། བུམ་པ་ཐོགས་ལ།

ཇི་ལྟར་བལྟམས་ཚེ་བཅོམ་ལྡན་ཁྲུས་གསོལ་ལྟར། །ལྷ་ཆུ་དག་པས་འདིར་ནི་ཁྲུས་བགྱིའོ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་བུམ་ཆུ་སྦྱིན། ཞེས་དབང་བསྐུར་སྒོ་གསུམ་དྲི་མ་དག །སྤྱི་བོར་མི་བསྐྱོད་རྡོ་རྗེས་དབུ་བརྒྱན་གྱུར། །ཁྱོད་ཀྱིས་འཇིག་རྟེན་འཇིག་རྟེན་འདས་པ་ཡི། །འགྲོ་བ་ཀུན་གྱི་སློབ་དཔོན་ཉིད་དུ་གྱིས། །དབང་ལྷ་རྣམས་ཀྱང་སློབ་མ་ཉིད་ལ་ཐིམ། ། ཞེས་དང༌། དེ་ལྟར་དབང་ལྷ་རྣམས་དང་ཁྱེད་རང་དབྱེར་མེད་དུ་གྱུར་པ་ལ་ཉེར་སྤྱོད་ལྔས་མཆོད་པའི་མོས་པ་མཛོད། ཨོཾ་བཛྲ་པུ་ཥྤེ་ ནས། ནི་ཝིདྱ་པྲ་ཏཱིཙྪ་སྭཱ་ཧཱ། སོགས་ཀྱིས་མཆོད། དེ་ནས་ལྷ་མཆོད་པའི་རྗེས་གནང་ནི། དེང་ནས་བརྩམས་ཏེ་བུ་ཁྱོད་ཀྱིས། །དེ་ཉིད་ཤེས་ནས་དེ་ནས་ནི། །གཟུགས་སྒྲ་དྲི་རོ་རེག་ལ་སོགས། །འདོད་ཡོན་ལྔ་ལ་སྤྱོད་པར་གྱིས། ། ཞེས་དང༌། དེ་ནས་སྙིང་རྗེ་ཆེན་པོའི་སྒོ་ནས་འགྲོ་དོན་བྱེད་པ་རྗེས་སུ་གནང་བ་ནི། དེང་ནས་བཟུང་སྟེ་བུ་ཁྱོད་ཀྱིས། །ལུས་དང་སྲོག་ལ་མི་ལྟ་བར། །རྟེན་ཅིང་འབྲེལ་བར་འབྱུང་བའི་ཆོས། །འགྲོ་བའི་དོན་ནི་དཔག་མེད་བྱོས། ། ཞེས་ལྷ་མཆོད་པ་དང་འགྲོ་དོན་གྱི་རྗེས་གནང་བྱིན། དཀྱིལ་འཁོར་ལྷའི་དེ་ཁོ་ན་ཉིད་བཤད་པ་འདི་ལ་མ་ཡེངས་པར་གསན་མཛོད། ཐར་པ་ཆེན་པོའི་ཕོ་བྲང་རྣམ་སྣང་གི། །རང་བཞིན་རིན་ཆེན་སྣ་ཚོགས་ལས་གྲུབ་པ། །གྲུ་བཞི་སྒོ་བཞི་རྟ་བབ་དུར་ཁྲོད་དང༌། །རྡོ་རྭ་མེ་རི་བཅས་འདི་རང་གི་སེམས། །དཀྱིལ་འཁོར་ཉིད་དུ་སྣང་བའི་ཡོན་ཏན་གྱི། །ཁྱད་པར་རྣམས་ལས་བྱང་ཆུབ་ཕྱོགས་ཀྱི་ཆོས། །སོ་བདུན་སྒོ་རྒྱན་ལ་སོགས་སྣང་བ་འདི། །དཀྱིལ་འཁོར་དེ་བཞིན་ཉིད་དུ་ཤེས་པར་གྱིས། ། ཞེས་དང༌། བུམ་པའི་དབང་གི་ཕན་ཡོན་ནམ་རྟོགས་པ་བརྗོད་པ་ནི། རས་བྲིས་དཀྱིལ་འཁོར་ཉིད་ལས་བུམ་དབང་ཐོབ། །ལུས་ཀྱི་སྒྲིབ་བསལ་བསྐྱེད་རིམ་བསྒོམ་ལ་དབང༌། །འབྲས་བུ་སྤྲུལ་སྐུ་འགྲུབ་པའི་སྐལ་ལྡན་གྱུར། །

གསང་དབང་ནི། དེ་ལྟར་བུམ་དབང་རྫོགས་པར་གྲུབ་ནས་གསང་དབང་ཞུ་བའི་ཡོན་དུ་མནྜལ་འབུལ། དེ་ནས་གསོལ་བ་འདེབས་པ་འདིའི་རྗེས་ཟློས་མཛོད། བྱང་ཆུབ་རྡོ་རྗེ་སངས་རྒྱས་ལ། ། སོགས། ནམ་མཁའི་རྡོ་རྗེ་དེང་བདག་སྩོལ། ། ཞེས་ལན་གསུམ་གསོལ་བ་བཏབ། བྷ་གའི་དཀྱིལ་འཁོར་མ་མཐོང་བའི་བརྡར་གདོང་གཡོགས་འཆིང་བར་མཛོད། ཨོཾ་ཙཀྴུ་བནྡྷ་ཝཱ་ར་མཱ་ནཱ་ཡ་ཧཱུྃ། ཞེས་གདོང་གཡོགས་འཆིང༌། གསང་དབང་གི་དོན་དུ་དམིགས་པ་འདི་བཞིན་དུ་མཛོད། བཅོམ་ལྡན་ཡབ་ཡུམ་སྙོམས་ཞུགས་སྦྱོར་མཚམས་ནས། །བྱང་སེམས་བདུད་རྩིས་སངས་རྒྱས་ཐམས་ཅད་པར། །ཞུ་བའི་ངོ་བོའི་བདག་བྱིན་རློབ་པའི་ཚུལ། །གསང་བ་མཆོག་གི་ངོ་བོས་དབང་བསྐུར་རོ། །ཇི་ལྟར་འདས་པའི་སངས་རྒྱས་ཀྱིས། །བྱང་ཆུབ་སྲས་རྣམས་དབང་བསྐུར་ལྟར། །བདག་གིས་གསང་བའི་སེམས་རྒྱུན་གྱིས། །དེང་འདིར་ཁྱོད་ལ་དབང་བསྐུར་རོ། ། བདུད་རྩི་བྱིན། དམ་རྫས་བཏུང་ལ་འདིའི་རྗེས་ཟློས་མཛོད། ཨ་ཧོཿམ་ཧ་སུ་ཁཾ། ཅེས་བརྗོད་དུ་འཇུག་པས། བླ་མ་ཡབ་ཡུམ་བྱང་ཆུབ་སེམས་ཀྱི་རྫས། །མྱོང་བས་ལུས་ཀུན་བདེ་ཆེན་ཁྱབ་པར་སྐྱེས། །གཙོ་བོ་ལས་སྤྲོས་ལྷན་སྐྱེས་ཡབ་ཡུམ་ནི། །བཅོམ་ལྡན་སྣང་བ་མཐའ་ཡས་རྣམ་གྱུར་ནས། །མགྲིན་ཐིམ་རང་བཞིན་བརྒྱད་ཅུའི་རྟོག་པ་འགགས། ། ཞེས་དང༌། ཉེར་སྤྱོད་ལྔས་མཆོད་པའི་མོས་པ་མཛོད། ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གྷནྡྷེ་ནཻ་ཝིདྱཾ་ཨཱཿཧཱུྃ། ཞེས་པས་མཆོད། བྷ་གའི་དཀྱིལ་འཁོར་མཐོང་བའི་བརྡར་གདོང་གཡོགས་སོལ་ཅིག །ཨོཾ་བཛྲ་ནེ་ཏྲ་ཨ་བ་ཧ་ར་པ་ཏྲ་ལཾ་ཧྲཱིཿ ཞེས་གདོང་གཡོགས་བསལ། གསང་བའི་དབང་གི་རྟོགས་པ་བརྗོད་པ་ནི། བྷ་གའི་དཀྱིལ་འཁོར་མཐོང་ཞིང་གསང་དབང་ཐོབ། །ངག་གི་དྲི་མ་དག་ནས་རྩ་དང་རླུང༌། །བསྒོམ་པར་དབང་ཞིང་ལོངས་སྐུ་འགྲུབ་པར་གྱུར། ། དེ་ནས་ཤེར་དབང་ལ། ཤེས་རབ་ཡེ་ཤེས་ཀྱི་དབང་གི་དོན་དུ་མནྜལ་འབུལ། དེ་ནས་གསོལ་བ་འདེབས་པ་འདིའི་རྗེས་ཟློས་མཛོད།

བཅོམ་ལྡན་ཞི་བ་ཆེན་པོ་ཀྱེ། །རྡོ་རྗེ་རྣལ་འབྱོར་གཅིག་བཞེད་པ། །མི་ཕྱེད་ཕྱག་རྒྱ་སྒྲུབ་པ་པོ། །རྡོ་རྗེ་རྣལ་འབྱོར་ལས་བྱུང་བ། །ཇི་ལྟར་ཁྱོད་ནི་བདག་ཉིད་ཆེ། །མངའ་བདག་བདག་ལའང་དེ་ལྟར་མཛོད། །འཁོར་བ་འདམ་གྱི་མཚོ་ནང་དུ། །བྱིང་བ་སྐྱབས་མེད་བདག་ལ་སྐྱོབས། ། ཞེས་གསོལ་བ་ལན་གསུམ་གདབ། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་བརྡར་གདོང་གཡོགས་འཆིང་བར་མཛོད། ཨོཾ་ཙཀྴུ་བྷནྡྷ་ཝཱ་ར་མཱ་ནཱ་ཡ་ཧཱུྃ། ཤེས་རབ་ཡེ་ཤེས་ཀྱི་དབང་གི་དོན་དུ་དམིགས་པ་འདི་བཞིན་དུ་མཛོད། གཙོ་བོའི་ཡུམ་ལས་སྤྲོས་པའི་རྣལ་འབྱོར་མ། །མི་ཡི་བུ་མོ་གཟུགས་དང་ལང་ཚོ་ནི། །ཕུལ་དུ་བྱུང་བ་ཕྱག་གཡོན་གྱིས་བཟུང་ནས། །སློབ་མའི་ལག་པ་གཡས་སུ་གཏད་པར་གྱུར། །དགའ་སྟེར་གནས་སྟེར་ལྷ་མོ་ནི། །སྣ་ཚོགས་གཟུགས་ཅན་ཡིད་འོང་མ། །ཁྱེར་ཅིག་ཁྱེར་ཅིག་སེམས་དཔའ་ཆེ། །ཁྱེར་ལ་མཆོད་པ་རྟག་ཏུ་གྱིས། །སློབ་མ་ལྷན་སྐྱེས་ཡབ་ཡུམ་གསལ་བ་ཡི། །ཡབ་ཀྱི་གསང་བ་མི་དམིགས་པ་ལས་ཧཱུྃ། །དཀར་པོ་ལས་ནི་རྡོ་རྗེ་ནག་པོ་བྱཱ། །དམར་ལས་ནོར་བུའི་རྩེ་མོ་བྱཱ་སེར་པོ། །ཡུམ་གསང་མི་དམིགས་ཨཱ་ལས་པདྨ་དམར། །འདབ་གསུམ་བྱཱ་ལས་དཔའ་བོའི་བྱང་ཆུབ་སེམས། །མཚོན་པའི་ཟེའུ་འབྲུར་བྱཱ་མཚན་རང་གི་ལྟེར། །ཨོཾ་བཛྲ་བཻ་རོ་ཙ་ནི་སྙིང་གར། ཨོཾ་སརྦ་བུདྡྷ་མགྲིན་པར་ཨོཾ་ཤྲཱི། །དཔྲལ་བར་ཨོཾ་ཧྲཱིཿལྷ་མོའི་ལྟེ་བར་ནི། །ཨོཾ་ཤྲཱི་སྙིང་གར་ཨོཾ་ཧྲཱིཿམགྲིན་པར་ཨོཾ། །བཛྲ་དཔྲལ་བར་ཨོཾ་སརྦ་ཞེས་པའི། །ཡི་གེ་གསལ་བར་ཡབ་ཡུམ་སྙོམས་ཞུགས་པའི། །བྱང་སེམས་སྤྱི་ནས་མགྲིན་པར་དགའ་བ་དང༌། །སྙིང་གའི་བར་དུ་མཆོག་དགའ་ལྟེ་བའི་བར། །ཁྱད་དགའ་ནོར་བུའི་རྩེ་མོར་སླེབས་པ་ན། །འཕོ་མེད་ལྷན་ཅིག་སྐྱེས་དགའ་མྱོང་བར་གྱུར། །

དེ་ནས། ཨོཾ་བཛྲ་པུཥྤེ། སོགས། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་མཐོང་བའི་བརྡར་གདོང་གཡོགས་སོལ་ཞིག །ཨོཾ་བཛྲ་ནཻ་ཏྲ་ སོགས་གདོང་གཡོགས་བསལ། ཤེར་དབང་གི་རྟོགས་པ་བརྗོད་པ་ནི། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་མཐོང༌། །ཤེས་རབ་ཡེ་ཤེས་དབང་ཐོབ་ཡིད་ཀྱི་དྲི། །རྣམ་དག་རང་འོད་རིག་མ་བསྟེན་ལ་དབང༌། །འབྲས་བུ་ཆོས་སྐུ་འགྲུབ་བའི་སྐལ་ཅན་གྱུར། ། དེ་ནས་དབང་བཞི་པ། དེ་ནས་དབང་བཞི་པ་ཚིག་དབང་རིན་པོ་ཆེ་ཞུ་བའི་དོན་དུ་མནྜལ་འབུལ། དེ་ནས་གསོལ་བ་གདབ་པ་འདིའི་རྗེས་ཟློས་མཛོད། ཁྱོད་ཞབས་པདྨའི་བཀའ་དྲིན་གྱིས། །གཙོ་བོའི་དབང་བསྐུར་རྣམ་གསུམ་ཐོབ། །དེ་རིང་རིན་ཆེན་བཞི་པ་ཡང༌། །བཀའ་དྲིན་གྱིས་ནི་བསྩལ་དུ་གསོལ། ། ཞེས་ལན་གསུམ་གསོལ་བ་བཏབ། དོན་དམ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་བརྡར་གདོང་གཡོགས་འཆིང་བར་མཛོད། ཨོཾ་ཙཀྴུ་ སོགས། དབང་བཞི་པའི་དོན་དུ་དམིགས་པ་འདི་བཞིན་དུ་མཛོད། གཙོ་བོ་ལས་སྤྲོས་ལྷན་སྐྱེས་ཡབ་ཡུམ་ནི། །སྨིན་མཚམས་ཐིམ་པས་བདེ་སྟོང་ཡེ་ཤེས་སྐྱེས། །དེ་ལྟར་བདེ་སྟོང་གཉིས་སུ་མེད་པའི་ཡེ་ཤེས་སྤྲོས་མེད་ཕྱག་རྒྱ་ཆེན་པོའི་དོན་ཚིག་གིས་ངོ་སྤྲད་པ་འདི་ལ་མ་ཡེངས་པར་གསན་འཚལ། །ཡེ་ཤེས་འདི་ནི་ཆེས་ཕྲ་ཞིང༌། །རྡོ་རྗེ་ནམ་མཁའི་དཀྱིལ་ལྟ་བུ། །རྡུལ་བྲལ་མཐར་ཕྱིན་ཞི་བ་ཉིད། །ཁྱོད་རང་ཡང་ནི་དེ་ཡི་ཕ། །དེ་ལྟར་སངས་རྒྱས་ཐམས་ཅད་ཀྱི། །ཡེ་ཤེས་ཀུན་ནི་སྐྱེ་བྱེད་ཕྱིར། །ཁྱོད་ནི་ཕ་དང་འདྲ་བ་ཡིན། །གསུམ་པའི་རྒྱུ་ལས་བཞི་པའང་ཡིན། ། ཞེས་ངོ་སྤྲད། ཨོཾ་བཛྲ་པུཥྤེ༴ སོགས། དོན་དམ་བྱང་ཆུབ་སེམས་ཀྱི་དཀྱིལ་འཁོར་མཐོང་བའི་བརྡར་གདོང་གཡོགས་སོལ་ཅིག །ཨོཾ་བཛྲ་ནེ་ཏྲ་ སོགས། དབང་བཞི་པའི་རྟོགས་པ་བརྗོད་པ་ནི། དོན་དམ་བྱང་ཆུབ་སེམས་ཀྱི་དཀྱིལ་འཁོར་མཐོང༌། །དབང་བཞི་ཐོབ་ཅིང་སྒོ་གསུམ་དྲི་མ་དག །ཕྱག་ཆེན་བསམ་མི་ཁྱབ་པར་བསྒོམ་པར་དབང༌། །ངོ་བོ་ཉིད་སྐུ་འགྲུབ་པའི་སྐལ་ལྡན་གྱུར། །

ཅེས་བརྗོད། དེ་ལྟར་དཔལ་འཁོར་ལོ་བདེ་མཆོག་ལྷ་ལྔའི་དཀྱིལ་འཁོར་དུ་དབང་བཞི་ལེགས་པར་བསྐུར་ཟིན་པས་དེ་དག་གི་སྐབས་སུ་བབས་པའི་དམ་ཚིག་རྣམས་ཚུལ་བཞིན་དུ་འཛིན་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་ སོགས། དབང་བཞི་རྫོགས་པར་ཐོབ་པའི་གཏང་རག་གི་ཡོན་དུ་མནྜལ་འབུལ། ལུས་ལོངས་སྤྱོད་ཐམས་ཅད་ལྟོས་མེད་དུ་འབུལ་སྙམ་པས་འདིའི་རྗེས་ཟློས་མཛོད། དེང་ནས་བརྩམས་ཏེ་ སོགས། དེ་ལྟར་འཁོར་ལོ་སྡོམ་པ་ལྷ་ལྔའི་དབང་ལེགས་པར་སྒྲུབ་པ་ཡིན་པས་འདི་ཉིད་ཀྱི་སྒོ་ནས་རང་གཞན་གྱི་དོན་རྒྱ་ཆེན་པོ་བསྒྲུབ་མཛོད། བསོད་ནམས་འདི་ཡིས་ སོགས་བརྗོད། དེ་ནས་ཚོགས་ལ་རོལ་ཞིང་ལྷག་མ་བཏང༌། རྗེས་ཆོག་བཀྲ་ཤིས་སོགས་གཞུང་བཞིན་བྱའོ། །ཞེས་ཀུན་མཁྱེན་དྷརྨཱ་ཀ་རས་མཛད་པའི་མཚམས་སྦྱོར་ལ་ཚིག་སྣ་ཅུང་ཟད་བསྲིང་ནས་བལྟས་ཆོག་མ་བྲི་བ་པོ་ནི་སི་ཏུ་པདྨ་ཉིན་བྱེད་དབང་པོའོ། །སརྦ་མངྒ་ལཾ།། །། 
༄༅། །སྒྲོལ་དཀར་ཡིད་བཞིན་འཁོར་ལོའི་སྒྲུབ་ཐབས་གྲུབ་གཉིས་མཆོག་སྩོལ་ཞེས་བྱ་བ་བཞུགས་སོ། །

ན་མོ་གུ་རུ་ཨཱརྻ་ཏཱ་ར་ཡེ། །སྲིད་ཞིའི་འཆིང་སྒྲོལ་བཅོམ་ལྡན་མས། །འདི་ནས་སྙིང་པོའི་བར་དུ་ནི། །སྤྱི་བོའི་རྒྱན་དུ་ཞབས་པདྨོ། །འབྲལ་མེད་རྗེས་སུ་འཛིན་པར་མཛོད། ། ཅེས་མཆོད་པར་བརྗོད་པ་སྔོན་དུ་སོང་ནས་དེ་ལ་འདིར་རྒྱལ་བའི་ཡུམ་འཕགས་མ་སྒྲོལ་མའི་སྒོ་ནས་མཆོག་དང་ཐུན་མོང་གི་དངོས་གྲུབ་མྱུར་དུ་འདོད་པའི་རྣལ་འབྱོར་པ་དག་གིས་བསྙེན་ཅིང་སྒྲུབ་པ་ལ་མཆོད་པའི་རིམ་པར་བདག་བསྐྱེད། མདུན་བསྐྱེད། བུམ་སྒྲུབ། རྗེས་སུ་གནང་བ་དང་བཅས་གསལ་བར་དགོད་པར་བྱ་སྟེ། དེ་ཡང་ཕུན་སུམ་ཚོགས་པ་རང་བཞིན་ལྷུན་གྱིས་གྲུབ་པའི་གནས་དབེན་པར་གཙང་སྦྲ་དང་ལྡན་པས། ར་བ་བཞི་ཡི་དཀར་པོའི་ཕྱོགས་སམ། ཡང་ན་དཀར་པོའི་ཕྱོགས་གང་འདོད་ཀྱི་འགྲུབ་སྦྱོར་བཟང་པོར་མཆོད་པའི་ཡོ་བྱད་རྣམས་འདུ་བར་བགྱིད་ལ། མཆོད་པའི་རྟེན་སྤྱི་དང་བྱེ་བྲག་འཕགས་མའི་སྐུ་བརྙན་ཐང་ཀ་སོགས་གང་འབྱོར་བཤམས་པའི་མདུན་དུ། སྟེགས་ཀྱི་ཁར་མཎྜལ་པདྨ་འདབ་བརྒྱད་འབྲུ་དཀར་གྱི་ཚོམ་བུར་བཀོད་པའི་ཁར་མཉྫིའི་སྟེང་བུམ་པ་མཚན་ཉིད་དང་ལྡན་པ་ཆུ་གཙང་གིས་སུམ་གཉིས་བཀང་བ་བུམ་རྫས་དྲི་བཟང་ཡང་བཏབ་ལ། དེ་སྟེང་དུང་ཆོས་གཟུངས་རྡོར་ཁ་རྒྱན་དང་བཅས་པ་བཤམས། མདུན་ངོས་སུ་ཉེར་སྤྱོད་ཀྱི་མཆོད་པ་རྣམས་ཕྲེང་ཚར་དང༌། རིན་པོ་ཆེའི་སྣོད་དུ་གཏོར་ཟླུམ་དཀར་མངར་གྱིས་སྦགས་པ་དང༌། བསང་ཆུ་སྔོན་གཏོར་སོགས་འདུ་བར་བྱས་ལ། ནངས་སྔ་བར་ཁྲུས་དང་སྤོས་ཀྱི་བྱུགས་པས་ལུས་གཙང་མར་བསྒོས་ལ་སྟན་བདེ་བར་འཁོད་དེ། སེམས་ཅན་ཐམས་ཅད་ལ་སྙིང་རྗེ་དང་བྱང་སེམས་ཀྱིས་ཀུན་ནས་བསླངས་ཏེ། དང་པོ་བསང་ཆུའི་དོན་དུ་ ཨོཾ་བཛྲ་ཀྲོ་དྷ་ ཉེར་གཅིག་བརྗོད་ལ་ཁྲོ་བོའི་རང་བཞིན་ནུས་ལྡན་དུ་མོས་ཏེ་གནས་དང་ཡོ་བྱད་རྣམས་ལ་བསང་གཏོར་བྱ། གཉིས་པ་བགེགས་དང་བར་ཆད་བསལ་བའི་དོན་དུ། ཕྱོགས་སྐྱོང་དང་གཞི་བདག་རྣམས་ལ་གཏོར་མ་འབུལ་བ་ནི། ལས་སྔགས་ཀྱིས་བསངས།

སྭ་བྷཱ་ཝ ས་སྦྱངས། བྷྲཱུྃ་ལས་རིན་ཆེན་སྣོད་ཡངས་པར། །ཁྃ་ཞུ་གཏོར་མ་བདུད་རྩི་དངོས། །འདོད་ཡོན་དྭངས་ཤིང་ཐོགས་པ་མེད། །ལོངས་སྤྱོད་མཐའ་ཡས་ཆར་འབེབས་གྱུར། །ཨོཾ་བཛྲ་སྥ་ར་ཎ་ཁཾ། ལན་གསུམ། ཨ་ཀཱ་རོ ས་སྦྱངས་སྤེལ་བྱིན་གྱིས་བརླབས། བྷཱུ་མི་པ་ཏི་ས་པ་རི་ཝཱ་ར་ཨརྒྷཾ། པུཥྤེ་ སོགས་ཀྱིས་མཆོད། ན་མཿསརྦ་ཏ་ཐཱ་ག་ཏ་ སོགས་ཀྱིས་ལན་གསུམ་འབུལ། ཕྱོགས་སྐྱོང་འཇིག་རྟེན་སྐྱོང་བ་དང༌། །ས་བདག་གནས་བདག་ཡུལ་གྱི་ལྷ། །མཆོད་སྦྱིན་གཏོར་མ་འདི་བཞེས་ལ། ། སོགས་ནས། ཡིད་ལ་འདོད་པ་ཀུན་འགྲུབ་མཛོད། །གང་འདིར་ལྟ་བར་མི་དབང་བའི། །ཉེར་འཚེ་གླགས་ལྟར་གྱུར་པ་ཡི། །གདོན་བགེགས་ལོག་འདྲེན་ཕྱིར་དེངས་ཤིག །ཡེ་ཤེས་བསྐལ་མེས་སྲེག་པར་བྱེད། །བཛྲ་ཀྲོ་དྷ་སུམྦྷ་ནི་ སོགས་ཧཱུྃ་བཞིའི་སྔགས་བརྗོད་བགེགས་བསྐྲད། གསུམ་པ་སྲུང་བའི་འཁོར་ལོ་ནི། ཕྱོགས་མཚམས་འོད་དང་འོད་ཟེར་འཕྲོ། །ཡེ་ཤེས་མེ་རི་སྣ་ལྔ་འབར། །རྡོ་རྗེ་ཨུཏྤལ་ལ་སོགས་ཀྱི། །སྲུང་བའི་འཁོར་ལོས་བར་མེད་གཏམས། །ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ། དེ་ནས་མཆོད་པ་བྱིན་གྱིས་བརླབ་པ་ནི། ལས་སྔགས་ཀྱིས་བསངས། སྭ་བྷཱ་ཝ ས་སྦྱངས། སྟོང་པའི་ངང་ལས་ཨོཾ་ཡིག་ལས། །རིན་ཆེན་སྣོད་དུ་ཧཱུྃ་ཡིག་ཚོགས། །འོད་ཞུ་མཆོད་རྫས་དཔག་ཏུ་མེད། །ཀུན་ཏུ་བཟང་པོའི་མཆོད་པའི་སྤྲིན། །རབ་འབྱམས་རྒྱ་ཆེན་ཇི་སྙེད་པ། །ཆོས་དབྱིངས་རྒྱས་པར་གང་བར་གྱུར། །ཨོཾ་བཛྲ་ཨརྒྷཾ་ཨཱཿཧཱུྃ་སྭཱ་ཧཱ། དེ་བཞིན་དུ། པཱ་དྱཾ། པུཥྤེ། དྷཱུཔྤེ། ཨཱ་ལོ་ཀེ། གནྡྷེ། ནཻ་ཝི་དྱ། ཤབྡ་ བར་བརྗོད། ཨོཾ་སརྦ་བིད་པཱུ་ར་པཱུ་ར་སུ་ར་སུ་ར་ཨ་བརྟ་ཡ་བྷྱ་སྭཱ་ཧཱ། ལན་གསུམ་བརྗོད་ལ་བྱིན་གྱིས་བརླབས། ལྔ་པ་སྐྱབས་སུ་འགྲོ་བ་ནི། སངས་རྒྱས་ཆོས་དང་ཚོགས་ཀྱི་མཆོག །བླ་མ་ཡི་དམ་ཆོས་སྐྱོང་སྟེ། །མཆོག་གསུམ་རྩ་གསུམ་བདག་ཉིད་ཅན། །འཕགས་མ་སྒྲོལ་མའི་ཞབས་པདྨོར། །བདག་སོགས་སེམས་ཅན་དེང་བཟུང་ནས། །བྱང་ཆུབ་བར་དུ་སྐྱབས་སུ་མཆི། །བདུན་ནམ་ཉེར་གཅིག་བརྗོད།

སེམས་བསྐྱེད་པ་ནི། འཁོར་བ་སྡུག་བསྔལ་རྒྱ་མཚོ་ལས། །བདེ་བ་མཆོག་ལ་དྲངས་པའི་ཕྱིར། །བླ་མེད་ཐེག་ཆེན་སེམས་བསྐྱེད་ནས། །སྒོ་གསུམ་དགེ་ལ་འཇུག་པར་བྱ། ། ལན་གསུམ་བརྗོད་ལ། ཨོཾ་བོདྷི་ཙིཏྟ་ཨུཏྤཱ་ད་ཡཱ་མི། དྲུག་པ་ཚོགས་ཞིང་ནི། རང་ཉིད་སྐད་ཅིག་རྗེ་བཙུན་མ། །རྒྱན་དང་ཆ་ལུགས་ཡོངས་སུ་རྫོགས། །གསལ་བའི་གནས་གསུམ་ཡི་གེས་མཚན། །དེ་ལས་འོད་འཕྲོས་ཡེ་ཤེས་སེམས། །དཀོན་མཆོག་རྒྱ་མཚོ་མ་ལུས་པ། །མདུན་གྱི་ནམ་མཁར་གསལ་བར་གྱུར། །ཨོཾ་ཨཱརྻ་ཏཱ་རེ་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ། པཱདྱཾ་ ནས། ཤབྡ འི་བར་བརྗོད། ན་མ་ཨཱརྻ་ཏཱ་ར་ཡ། མཆོད་པ་འབུལ་ལོ་བཤགས་སོ་ཡི་རང་ངོ༌། །བསྐུལ་ཞིང་གསོལ་བ་འདེབས་སོ་དགེ་ཚོགས་རྒྱུན། །ཐར་པ་ཐམས་ཅད་མཁྱེན་པའི་རྒྱུར་བསྔོའོ། ། ཞེས་བསྡུས་པའི་ཚུལ་གྱིས་ཡན་ལག་བདུན་པ་ཕུལ་ནས། ཨོཾ་ཨཱཿཧཱུྃ། ཞེས་རང་ལ་བསྟིམ། བདུན་པ་ཚད་མེད་བསྒོམ་པ་ནི། སེམས་ཅན་ཐམས་ཅད་བདེ་དང་བདེ་རྒྱུར་ལྡན། །སྡིག་དང་སྡུག་བསྔལ་རྒྱུ་དང་བྲལ་བར་ཤོག །སྡུག་བསྔལ་མེད་པའི་བདེ་དང་མི་འབྲལ་ཞིང༌། །བཏང་སྙོམས་ཆེན་པོའི་ངང་དུ་གནས་གྱུར་ཅིག ། ལན་གསུམ། དེ་ནས་བསྐྱེད་པའི་རིམ་པ་ལ་དང་པོ་རང་ལྷར་གསལ་བཏབ་པ་ནི། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཆོས་རྣམས་ཐམས་ཅད་སྟོང་ཉིད་གྱུར། །སྟོང་པའི་ངང་ལས་པྃ་ལས་ནི། །པདྨ་དཀར་པོ་དྲི་མ་མེད། །འདབ་མ་གེ་སར་མཆོག་ཏུ་ཡངས། །སྟེང་དུ་ཨ་ལས་ཟླ་ཤེལ་གྱི། །དཀྱིལ་འཁོར་ཉ་གང་དབུས་སུ་ཏཱྃ། །དཀར་པོ་འོད་དང་འོད་ཟེར་འབར། །འཕྲོས་པས་རྒྱལ་མཆོད་དངོས་གྲུབ་བསྡུས། །སེམས་ཅན་འཇིགས་པ་ཀུན་ལས་བསྒྲལ། །ཚུར་འདུས་ཡོངས་སུ་གྱུར་པ་ལས། །རང་ཉིད་འཕགས་མ་སྒྲོལ་མ་དཀར། །ཤིན་ཏུ་དྭངས་ཤིང་གསལ་འཚེར་བ། །ཞལ་གཅིག་ཕྱག་གཉིས་སྤྱན་དཀྱུས་རིང༌། །ཡིད་འོང་སྒེག་པའི་ཉམས་དང་ལྡན། །གཡས་པས་མཆོག་སྦྱིན་ཕྱག་རྒྱ་དང༌། །གཡོན་པས་མཐེབ་སྲིན་ཨུཏྤ་ལ། །དཀར་པོ་ཡལ་འདབ་རྒྱས་པ་བསྣམས། །དབུ་སྐྲ་མཐོན་མཐིང་ཐོར་ཚུགས་བཅིངས། །ཡིད་བཞིན་ནོར་བུ་རིན་པོ་ཆེ། །གསེར་དང་མུ་ཏིག་ལ་སོགས་པས། །ཅོད་པན་སྙན་དང་མགུལ་གྱི་རྒྱན། །ཕྱག་ཞབས་གདུ་བུ་དཔུང་རྒྱན་དང༌། །སེ་མོ་དོ་དང་སྐ་རགས་འཕྱང༌། །བརྒྱད་གཉིས་ལང་ཚོའི་ཆ་ཤས་རྫོགས། །ནུ་འབུར་ཟུང་མཛེས་ལྷ་ཡི་གོས། །དཀར་པོས་སྟོད་གཡོགས་དབང་གཞུ་ཡི། །སྨད་གཡོགས་ཞབས་གཉིས་སྐྱིལ་མོ་ཀྲུང༌། །ཟླ་བའི་རྒྱབ་ཡོལ་གསལ་བར་གྱུར། །གནས་གསུམ་ཨོཾ་དཀར་ཨཱཿདམར་པོ། །ཐུགས་ཀའི་ཆ་སྨད་ཧཱུྃ་སྔོན་གསལ། །ཐུགས་ཀའི་དབུས་སུ་པད་ཟླར་ཏཱཾ། །དཀར་པོའི་འོད་ཀྱིས་ཡེ་ཤེས་པ། །རང་བཞིན་གནས་དང་ཁྱད་པར་དུ། །ལྷོ་ཕྱོགས་གྲུ་འཛིན་པོ་ཊ་ལའི། །གནས་ཀྱི་ཞིང་མཆོག་དམ་པ་ནས། །བསྐྱེད་པ་དང་འདྲའི་ཡེ་ཤེས་པ། །སངས་རྒྱས་བྱང་ཆུབ་སེམས་དཔའ་དང༌། །སྲས་དང་སློབ་མ་སྤྲུལ་པའི་ཚོགས། །ཇི་སྙེད་དུ་མས་བསྐོར་བ་རྣམས། །མདུན་གྱི་ནམ་མཁར་སྐད་ཅིག་ལ། །སྤྱན་དྲངས་བཛྲ་ས་མཱ་ཛཿ

ཞེས་སྤྱན་དྲངས་ལ། གཉིས་པ་མཆོད་ཅིང་བསྟོད་པ་ནི། ཨརྒྷཾ་ སོགས་ཀྱིས་མཆོད། ལྷ་དང་ལྷ་མིན་ཅོད་པན་གྱིས། ། སོགས་ཀྱིས་བསྟོད། ཛཿཧཱུྃ་བྃ་ཧོཿཡེ་ཤེས་སེམས། །དམ་ཚིག་པ་དང་དབྱེར་མེད་གྱུར། ། གསུམ་པ་དབང་བསྐུར་བ་ནི། སླར་ཡང་ཐུགས་ལས་འོད་འཕྲོས་ཏེ། །དབང་གི་ལྷ་རྣམས་སྤྱན་དྲངས་ནས། །མཆོད་པའི་སྤྲིན་གྱིས་མཉེས་པར་བྱས། །གསོལ་བཏབ་མོད་ལ་ཡེ་ཤེས་ཀྱི། །བདུད་རྩིའི་རྒྱུན་གྱི་དབང་བསྐུར་ཐོབ། །སྐུ་གང་དྲི་མ་དག་པར་བྱས། །ཆུ་ཞབས་ཡར་བརྟེན་འོད་དཔག་མེད། །སྤྲུལ་སྐུའི་རྣམ་པས་རྒྱས་གདབ་གྱུར། ། དེ་ནས་བཞི་པ་སྔགས་འཁོར་བསྒོམ་པ་ནི། བཅོམ་ལྡན་འདས་མའི་ཐུགས་ཀའི་དབུས་སུ་འཁོར་ལོ་དཀར་པོ་རྩིབས་བརྒྱད་པ། མུ་ཁྱུད་ལྔ་དང་ལྡན་པའི་ལྟེ་བར་ཏཱྃ། གཡས་སུ་ཨོཾ་དང་གཡོན་དུ་ཧཱ། མདུན་ནས་གཡས་བསྐོར་དུ་མ་མ་ཨཱ་ཡུ་པུཎྱ་ཛྙཱ་ན་པུཥྚིཾ་ཀུ་རུ་ཧཱ། རྩིབས་བརྒྱད་ལ་ཏཱ། རེ། ཏུཏ། ཏཱ། རེ། ཏུ། རེ། སྭཱ། ཞེས་པས་མཚན་པ་དང༌། མུ་ཁྱུད་ནང་མ་ལ། ཨ་ལི་གཡོན་བསྐོར། བར་མ་ལ་ཀ་ལི་གཡས་བསྐོར། ཕྱི་རིམ་ལ་ཡེ་དྷརྨ་གཡས་སུ་བསྐོར་ཞིང༌། དེ་ཡི་ཕྱི་རིམ་རྡོ་རྗེ་དཀར་པོ་མཆུར་ཉལ་བའི་ཕྲེང་བ་དང༌། དེ་ཡི་ཡང་ཕྱི་རོལ་དུ་འོད་དཀར་པོའི་ཟེར་ཐག་གི་ཕྲེང་བ་དང་ལྡན་པའི་སྔགས་འཁོར་ལས་འོད་ཟེར་འཕྲོས། ཕྱོགས་བཅུའི་རྒྱལ་བ་རྣམས་ཀྱི་ཐུགས་རྗེ་བྱིན་རླབས་དངོས་གྲུབ་དང༌། བརྟན་གཡོ་སྣོད་ཀྱི་འབྱུང་བའི་རྩི་དང༌། བཅུད་ཀྱིས་བསྡུས་པའི་ལྷ་ཀླུ་རིག་འཛིན་གྲུབ་པ་ལ་སོགས་པ་འགྲོ་བ་མཐའ་དག་གི་དཔལ་འབྱོར་ཐམས་ཅད་འོད་ཟེར་གྱི་རྣམ་པར་འཁོར་ལོ་དང་ཡིག་འབྲུ་ལ་ཐིམ་པས་འཆི་བ་མེད་པའི་ཚེ་དང་རྒུད་པ་མེད་པའི་ལང་ཚོ་རབ་ཏུ་རྒྱས་པར་གྱུར། ཞེས་སྔགས་འཁོར་བསྒོམས་ལ། ཡི་གེ་བཅུ་པ་ཅི་ནུས་བཟླས་མཐར། ཚེ་ཤམ་ཅན་ཡང་བཟླའོ། །དེ་ནས་མདུན་བསྐྱེད་སྒྲུབ་ཅིང་མཆོད་པ་ནི། དང་པོ་བདག་བསྐྱེད་ལྟར་ལ་ཁྱད་པར། འཕགས་མ་སྒྲོལ་མ་སྐུ་མདོག་དཀར། །

ཞེས་པ་སོགས་དང་སྤྱན་འདྲེན་ནས་རྒྱས་གདབ་པར་བྱའོ། །དེ་ནས་གཉིས་པ་མཆོད་པ་འབུལ་བ་ནི། དྲི་མེད་མཆོད་ཡོན་དག་བྱེད་ཞབས་བསིལ་དང༌། །ཡིད་འོང་མེ་ཏོག་མཁའ་ཁྱབ་བདུག་པའི་སྤོས། །སྣང་བྱེད་མར་མེ་རྨད་བྱུང་དྲི་ཡི་མཆོག །བཅུད་ལྡན་ཞལ་ཟས་དབྱངས་སྙན་རོལ་མོའི་སྒྲ། །འཁོར་བ་ཇི་སྲིད་མཆོད་པའི་སྤྲིན་སྤྲོས་ནས། །རྒྱལ་ཡུམ་འཕགས་མའི་ལྷ་ཚོགས་རྣམས་ལ་འབུལ། །ཨོཾ་ཨཱརྻ་ཏཱ་རེ་ས་པ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་ཨཱཿཧཱུྃ། དེ་བཞིན་དུ། པཱ་དྱཾ། པུཥྤེ། དྷཱུཔྤེ། ཨཱ་ལོ་ཀེ། གྷནྡྷེ། ནཻ་ཝི་དྱ། ཤབྡ འི་བར་བརྗོད་ལ་རོལ་མོ་འབུལ་ལོ། །འདོད་ཡོན་འབུལ་བ་ནི། འཇིག་རྟེན་འདི་ན་རྡོ་རྗེའི་གཟུགས་སྒྲ་དྲི། །བཤོས་གཙང་སྲབ་འཇམ་ལྷ་ཡི་དར་སྣ་ཚོགས། །རབ་འབྱམས་ཞིང་རྣམས་མ་ལུས་ཡོངས་བཀང་ནས། །བཅོམ་ལྡན་ཡིད་བཞིན་འཁོར་ལོའི་ལྷ་ལ་འབུལ། ། སྔགས་ཀྱི་ཐོག་མཐའ་སྔར་བཞིན། རཱུ་པ། ཤབྡ། གནྡྷེ། ར་ས། སྤརྴེ་ སོགས་ཀྱང་བརྗོད། དཔལ་འབྱོར་ཕུན་སུམ་ཚོགས་པ་ཡི། །རི་རབ་གླིང་བཞི་གླིང་ཕྲན་བརྒྱད། །ཉི་ཟླ་ལ་སོགས་མཆོད་པའི་རྫས། །སྒྲོལ་མའི་དཀྱིལ་འཁོར་ལྷ་ལ་འབུལ། །ཨོཾ་མཎྜལ་པཱུ་ཛ་ཨཱཿཧཱུྃ། རྗེ་བཙུན་བཅོམ་ལྡན་འདས་མ་ཐུགས་རྗེ་ཅན། ། ཞེས་པ་ནས། ཡར་ངོའི་ཟླ་ལྟར་འཕེལ་ཞིང་རྒྱས་པར་མཛོད། ། ཅེས་པའི་བར་གྱིས་གསོལ་བ་གདབ། དེ་ནས་གསུམ་པ་གཏོར་མ་འབུལ་བ་ནི། ལས་སྔགས་ཀྱིས་བསངས། སྭབྷཱ་ཝ ས་སྦྱངས། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་པའི་ནང་དུ། ཨོཾ་ཨཱཿཧཱུྃ་ཞུ་བ་ལས་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོར་གྱུར། །ཨོཾ་ཨཱརྻ་ཏཱ་རེ་ས་པ་རི་ཝཱ་ར་ཨི་དཾ་ སོགས་ཀྱིས་ལན་བདུན་ནམ་གསུམ་གྱིས་ཕུལ། བསྟོད་པ་ནི། འཁོར་བ་ལས་སྒྲོལ་ཏཱ་རེ་མ་ སོགས་ཤླཽ་ཀ་གཅིག་དང༌། བཅོམ་ལྡན་འཁོར་དང་བཅས་རྣམས་ཀྱིས། །མཆོད་སྦྱིན་གཏོར་མ་ སོགས་བརྗོད་ལ། བཞི་པ་བཟླས་པ་བྱ་བ་ནི། མདུན་བསྐྱེད་ལྷ་ཡི་ཐུགས་ཀའི་སྔགས་ཕྲེང་ལས། །འོད་འཕྲོས་ཕྱི་སྣོད་ནང་བཅུད་ཀུན་ལ་ཕོག

།ཚེ་དཔལ་འབྱོར་པ་འོད་དང་འོད་ཟེར་གྱི། །རྣམ་པར་བསྡུས་ནས་སྔགས་ཕྲེང་ལ་ཐིམ་གྱུར། ། ཞེས་མོས་ལ་བཟླས་པ་བྱའོ། །དེ་ནས་བུམ་བསྐྱེད་ནི། དང་པོ་ལས་སྔགས་ཀྱིས་བསངས་སྦྱངས། ཆོས་ཀུན་སྟོང་པ་ཆེན་པོའི་ངང༌། །པྃ་ལས་པདྨ་ཨ་ལས་ནི། །ཟླ་བའི་སྟེང་དུ་བྷྲཱུྃ་ཡིག་ལས། །རིན་ཆེན་བུམ་པ་མཚན་ཉིད་རྫོགས། །བདུད་རྩིའི་རྒྱུན་གྱིས་གང་བའི་དབུས། ། བདག་བསྐྱེད་ལྟར་ལ། པདྨ་དཀར་པོ་དྲི་མ་མེད། ། ཅེས་སོགས་དང༌། འཕགས་མ་སྒྲོལ་མ་སྐུ་མདོག་དཀར། ཞེས་པའི་ཁྱད་པར་ལས་གཞན་དཀྱུས་ལྟར་སྤྱན་འདྲེན་དང་རྒྱས་གདབ་བར་བཏོན། གཉིས་པ་མཆོད་བསྟོད་ནི། ཨོ་ཨཱརྻ་ཏཱ་རེ་ས་པ་རི་ཝཱ་ར་བཛྲ་ཨརྒྷཾ་ སོགས་ཀྱིས་མཆོད་པ་དང༌། རཱུ་པ། ཤབྡ་ སོགས་ཀྱང་བརྗོད། རྒྱལ་མཆོག་ཚེ་དཔག་མེད་པའི་ཡུམ། །འཆི་མེད་ངེས་པར་སྟེར་བ་མོ། །རིག་པ་འཛིན་མ་བཅོམ་ལྡན་འདས། །རྗེ་བཙུན་སྒྲོལ་མར་ཕྱག་འཚལ་བསྟོད། ། ཅེས་བསྟོད་ནས། གསུམ་པ་བཟླས་པ་ནི། རང་ཉིད་ལྷར་གསལ་བའི་ཐུགས་ཀ་ནས་སྔགས་ཕྲེང་ཐོན། བུམ་ལྷའི་ཐུགས་ཀར་ཞུགས་པས་ཐུགས་དམ་གྱི་རྒྱུད་བསྐུལ་ནས་སྲིད་ཞི་མ་ལུས་པའི་ཕུན་སུམ་ཚོགས་པ་ཐམས་ཅད་བསྡུས་ཏེ་བུམ་ལྷར་ཐིམ་པར་གྱུར་ ཅེས་པར་མོས་ལ་ཡི་གེ་བཅུ་པ་བཟླའོ། །མཐར། ཨོཾ་བཛྲ་ཨརྒྷཾ་ཨཱཿཧཱུྃ་ གིས་དུང་ཆོས་ཀྱི་ཆུ་མཆོད་ཡོན་དུ་ཕུལ་ནས། ཉེར་སྤྱོད་ལྔས་མཆོད། བཅོམ་ལྡན་འདས་མ་བུམ་པའི་ཆུ་དང་དབྱེར་མེད་པར་འོད་དུ་ཞུ་བར་གྱུར། ཅེས་བུམ་ལྷ་འོད་ཞུ་དང༌། སྐབས་འདིར་གཞན་གྱི་དོན་རྗེས་གནང་སྦྱིན་པ་སོགས་སྤྲོ་ན། དང་པོ་རང་ཉིད་ཀྱིས་ཏིང་ངེ་འཛིན་གྱི་དབང་བླངས་ནས། གཉིས་པ་སློབ་མ་རྣམས་ལ་དུང་ཆོས་ཆབ་ཀྱིས་ཁྲུས་དང༌། སྔར་བཤད་པ་ལྟར་སྔོན་འགྲོ་བགེགས་བསྐྲད་སྲུང་འཁོར་བར་བྱ། དེ་ནས་གསུམ་པ་དབང་གི་ཐོག་མར་སྤྱི་བཤད་ཅུང་ཟད་སྤྲོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ་སྙམ་པའི་ཐུགས་བསྐྱེད་དང་ལྡན་པའི་སྒོ་ནས་གསན་འཚལ།

དེ་ལ་ཡང་མཐར་ཐུག་ཕྱིར་མི་ལྡོག་པ་མཆོག་གི་གོ་འཕང་དང༌། གནས་སྐབས་སུ་བགེགས་དང་བར་ཆད་ཉོན་མོངས་པའི་དྲི་མ་མཐའ་དག་བསལ་བའི་དོན་དུ་འཕགས་མ་ཡིད་བཞིན་འཁོར་ལོའི་དབང་བསྐུར་བ་ཡིན་ཏེ། དེ་ཡང་རྣལ་འབྱོར་མའི་རྒྱུད་ལས། འཆི་བ་བསླུ་བྱེད་དཀར་མོའོ། །ཞེས་པས་བསྟན་ཅིང༌། འདི་ཡི་སྒྲུབ་ཐབས་ཀྱི་རྒྱ་གཞུང་སློབ་དཔོན་ངག་གི་དབང་ཕྱུག་ཅེས་བྱ་བ་མཁས་པ་དང་གྲུབ་པའི་ཁྱུ་མཆོག་དེ་ཉིད་དངོས་སུ་རྗེ་བཙུན་མ་ཡིས་བྱིན་གྱིས་བརླབས་ཤིང་རྗེས་སུ་བཟུང་བར་བརྟེན་འདི་ཡི་རིག་པའི་སྐོར་རྒྱུད་སྡེ་སོ་སོ་ནས་གསུངས་པ་རྣམས་ཕྱོགས་གཅིག་ཏུ་བསྡུས་པའི་བསྟན་བཅོས་འཆི་བསླུ་ཀུན་བཏུས་སུ་གྲགས་པ་བཀྲལ་བར་མཛད་ཅིང༌། གཞན་ཡང་མན་ངག་གི་རྣམ་པ་དུ་མ་འཕགས་མས་དངོས་སུ་གདམས། དེས་བླ་མ་རྡོ་རྗེ་གདན་པ་ཆེན་པོ་ལ་གནང་ཞིང་སྒྲུབ་པས་ཞལ་གཟིགས་ཐུན་མོང་དང་ཐུན་མོང་མ་ཡིན་པའི་ཚུལ་དུ་མ་བསྟན་པར་མཛད་པ་རྣམས་བསྟན་བཅོས་སུ་ཡི་གེར་བཏབ། དེ་ལ་བརྟེན་ནས་སྒྲུབ་ཐབས་མི་འདྲ་བ་ཡང་འགའ་ཞིག་ཏུ་སྤེལ། དེ་ལ་བ་རི་ལོ་ཙཱ་བ་རིན་ཆེན་གྲགས་ཀྱིས་གསན་ཅིང་རྗེས་སུ་འཛིན། རྒྱུད་དང་སྒྲུབ་ཐབས་ཀྱི་སྐོར་རྣམས་མ་འདྲེས་སོ་སོར་རྟོགས་པའི་རྒྱ་གཞུང་རྣམས་བོད་དུ་སྤྱན་དྲངས་ནས་བསྒྱུར་ཅིང་གཏན་ལ་ཕབ་ནས་གསལ་བར་བྱེད་པའི་གནས་སུ་སྟོན་པར་མཛད། དེ་ལ་དགེ་བའི་བཤེས་གཉེན་གླེ་ནག་པས་གསན། དེ་ལ་སྒྲེ་པ། དེས་རྒྱལ་བས་ལུང་གིས་ཟིན་པའི་བསྟན་པའི་བདག་པོ་མཉམ་མེད་དྭགས་པོ་རིན་པོ་ཆེ་ཟླ་འོད་གཞོན་ནུ་ལ་གནང་ཞིང་དེ་ནས་རིམ་པས་ཀཾ་ཚང་སྒྲུབ་བརྒྱུད་འདི་ཉིད་ཀྱི་སྙིང་པོ་དོན་གྱི་བརྒྱུད་པ་དང་གཅིག་འདྲེས་སུ་གྱུར་ཅིང༌། ཡང་རྗེ་བཙུན་མས་བླ་མ་གསེར་གླིང་པ། དེས་ཇོ་བོ་རྗེ། དགེ་བཤེས་སྟོན་པ། སྤྱན་སྔ་བ། སྒྲེ་པ་ནས་དྭགས་པོ་རིན་པོ་ཆེར་འདུས་པ་དང༌། ཡང་ལུགས་གཅིག་ལ་སྒྲོལ་མས་ཇོ་བོ་རྗེ་དཱི་པཾ་ཀ་ར། བྱམས་པའི་རྣལ་འབྱོར་པ།

སྙུག་རུམ་པ་ནས་དྭགས་པོ་རིན་པོ་ཆེར་འདུས་པ་སྟེ། བཀའ་བབས་ཆུ་བོ་གསུམ་འབྲེལ་རྗེ་སྒམ་པོ་པར་འདུས་པ་དང༌། གཞན་ཡང་ཁ་ཆེ་པཎ་ཆེན་ནས་བརྒྱུད་པ་དང༌། གྲུབ་ཆེན་རིན་པོ་ཆེ་ཀརྨ་པཀྴི་ནས་བརྒྱུད་པ། བླ་མ་ས་སྐྱ་པ་ཆེན་པོ་ནས་བརྒྱུད་པ་སོགས་མདོར་ན་བཀའ་བབས་ཀྱི་ཆུ་བོ་དྲུག་གཅིག་ཏུ་འདུས་པ་ཡང་སྣང་ཞིང༌། དེ་ལྟར་བྱིན་རླབས་ཀྱི་ཚན་ཁ་གཞན་ལས་ཁྱད་པར་དུ་འཕགས་པ། གོང་མ་དག་གི་རྡོ་རྗེའི་གསུང་ལས། འཆི་ལྟས་ཅི་ལྟར་བྱུང་ཡང་ངེས་པར་བཟློག་ནུས་པའི་འཕགས་མ་སྒྲོལ་མའི་རིག་སྔགས་དང་སྒྲུབ་པ་རྩིས་སུ་མཛད་ཅིང་ཐུགས་ཉམས་སུ་བསྟར་བ་ཡང་ཆེས་མང་བར་བྱུང་ཞིང༌། དེ་དག་ཀྱང་ཕྲིན་ལས་རྒྱ་ཆེ་ཞིང་འགྲོ་དོན་རྒྱས་པ་སོགས་ལྷག་པའི་ལྷ་འདི་ཉིད་ལ་བསྟེན་ནས་གྲུབ་པ་བརྙེས་པ་ཁོ་ན་སྟེ། དེ་ལྟ་བུའང་བརྒྱུད་པ་རིན་པོ་ཆེ་འདི་དག་ལས་བྱུང་ཞིང་ཚུལ་བཞིན་དུ་སྒྲུབ་པར་བྱས་ན་འཆི་མེད་ཀྱི་ཚེ་དང་རྒུད་མེད་ཀྱི་ལང་ཚོ། གཞན་ཡང་དངོས་གྲུབ་ཅི་འདོད་པ་མཐའ་དག་ཡིད་བཞིན་དུ་ངེས་པར་འབྱུང་ཞིང༌། དུས་མ་ཡིན་པའི་འཆི་བ་སོགས་འཇིགས་པ་བརྒྱད་དང་བཅུ་དྲུག་ལས་སྐྱོབ་ནུས་པ་དང༌། མཐར་ཐུག་ཆོས་དབྱིངས་བདེ་བ་ཆེན་པོའི་ངང་དུ་དབྱེར་མེད་པར་སངས་རྒྱས་པ་སོགས་འགྲུབ་པར་འགྱུར་ཞིང༌། དེ་ཡང་པཎ་ཆེན་ངག་དབང་གྲགས་པའི་ཀུན་བཏུས་ལས། ཚངས་དབང་ཁྱབ་འཇུག་ཉི་ཟླ་དང༌། །དྲག་པོ་ཕྱོགས་སྐྱོང་འདོད་ལྷས་ཀྱང༌། །བ་སྤུའི་ཁུང་བུའང་གཅོད་མི་ནུས། །འཆི་བདག་ལས་རྒྱལ་སྒྲོལ་མ་བཞིན། །སྐྲ་དཀར་གཉེར་མ་སྐལ་ངན་ནད། །དབུལ་བ་ལ་སོགས་ཉམས་པར་བྱེད། །སེང་གེ་ལ་སོགས་འཇིགས་ཆེན་བརྒྱད། །སྡུག་བསྔལ་ཚོགས་རྣམས་སེལ་བར་བྱེད། །སློང་བ་མེད་པར་བཟའ་བཏུང་གོས། །ཁང་བཟང་རིན་ཆེན་སྣ་ཚོགས་འདུ། །རལ་གྲི་མིག་སྨན་རྐང་མགྱོགས་དང༌། །བུམ་པ་བཟང་པོ་ལ་སོགས་འགྲུབ། །སྙན་ངག་དང་ནི་རྩོད་པ་མཁས། །བློ་རྣོ་ཤེས་རབ་དྲི་མ་མེད། །གཞན་ཡང་ཅི་འདོད་དངོས་གྲུབ་ནི། །འཁོར་ལོ་འདི་ལས་འབྱུང་བར་འགྱུར། །ཞེས་གསུངས་པ་ལྟར་ཕན་པའི་ཡོན་ཏན་མཐའ་ཡས་ཤིང་བརྗོད་ཀྱིས་མི་ལང་མོད་ཀྱང༌།

ཅུང་ཟད་སྤྲོས་པ་དེ་དག་ངེས་པར་གྱིས་ལ་སྒོ་གསུམ་གྱི་དད་དང་དང་བ་ཆེན་པོས་ཡིད་སྤྲོ་བའི་ངང་ནས་དབང་བསྐུར་ཟབ་མོ་སྨིན་གྲོལ་གྱི་ལམ་ལ་འཇུག་པའི་ཕྱིར་དུ་དངོས་དང་ཡིད་སྤྲུལ་རྒྱ་མཚོས་དྲངས་བའི་མཎྜལ་གནང་བར་ཞུ། 

ཞེས་མཎྜལ་ཕུལ་ལ། སློབ་དཔོན་གྱིས། དེ་ལྟར་མཎྜལ་ཕུལ་བ་སྔོན་དུ་སོང་ནས་ཐོག་མར་བདག་སློབ་དཔོན་དུ་འོས་པ་དང་རྗེ་བཙུན་མ་དབྱེར་མེད་པ་ལ་དབང་བསྐུར་ཞུ་བའི་དོན་དུ་གསོལ་བ་འདེབས་པ་འདིའི་རྗེས་ཟློས་མཛོད། རྒྱལ་བ་རབ་འབྱམས་འདུས་པའི་དཔལ། །བླ་མ་དང་ནི་རྗེ་བཙུན་མར། །གསོལ་འདེབས་སྨིན་གྲོལ་ལམ་ཟབ་མོ། །མ་ལུས་བཀའ་དྲིན་སྩལ་དུ་གསོལ། ། ལན་གསུམ་གྱིས་གསོལ་བ་གདབ། མདུན་གྱི་ནམ་མཁར་ཡིད་བཞིན་འཁོར་ལོའི་ལྷ་ཚོགས་ལ། །སངས་རྒྱས་བྱང་སེམས་རྡུལ་སྙེད་སྤྲིན་ཕུང་གཏིབས་པ་བཞིན། །བསྐོར་བའི་སྤྱན་སྔར་ཡན་ལག་བདུན་པ་འབུལ་བའི་བློས། །རྩེ་གཅིག་གུས་པས་ཐལ་སྦྱར་འདི་ཡི་རྗེས་ཟློས་མཛོད། །དཀོན་མཆོག་གསུམ་ལ་བདག་སྐྱབས་མཆི། ། སོགས་ལན་གསུམ་བརྗོད། དེ་ནས་བསྐྱེད་པའི་རིམ་པ་བསྒོམ་པའི་དོན་དུ་ནི། །གསལ་སྟོང་འཛིན་མེད་ངང་དུ་དམིགས་པ་འདི་བཞིན་མཛོད། །ཨོཾ་བཛྲ་ཀྲོ་དྷ ས་སློབ་མ་རྣམས་བསངས་ལ། ཨོཾ་ཤཱུ་ནྱ་ཏ་ སོགས་བདག་བསྐྱེད་ཇི་བཞིན་པ་ལ། ཁྱེད་རང་འཕགས་མ་སྒྲོལ་མ་དཀར། ། ཞེས་སོགས་ནས། ཐུགས་ཀའི་དབུས་སུ་པད་ཟླར་ཏཱྃ། །འོད་ཟེར་དཀར་པོ་འབར་བ་ཅན། །སྣང་སྟོང་འཛིན་མེད་འཇའ་ཚོན་ལྟར། །བཀྲ་ཞིང་ལམ་མེར་གསལ་བར་བསྒོམ། ། ཅེས་དམིགས་པ་སྤོར་ལ། དེ་ནས་རྒྱུད་ལ་ཡེ་ཤེས་ཆེན་པོའི་བྱིན་རླབས་མྱུར་དུ་འབེབས་པའི་ཕྱིར། བླ་མ་སྒྲོལ་མ་ཐ་མི་དད་པར་གསོལ་གདབ་འདིའི་རྗེས་ཟློས་མཛོད། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེས། བདག་དུས་མ་ཡིན་པའི་འཆི་བ་དང་འཇིགས་པ་ཐམས་ཅད་ལས་སྒྲོལ་བའི་ཕྱིར། རྗེ་བཙུན་ཡིད་བཞིན་འཁོར་ལོའི་སྐུ་གསུང་ཐུགས་ཀྱི་བྱིན་གྱིས་བརླབས་པའི་ཡེ་ཤེས་དམ་པས་སྨིན་པར་མཛད་དུ་གསོལ། ལན་གསུམ་གསོལ་བ་བཏབ། དེ་ལྟར་གསོལ་བཏབ་སློབ་དཔོན་ཐུགས་ཀ་ནས། །འོད་འཕྲོས་མདུན་བསྐྱེད་ལྷ་ཡི་ཐུགས་རྒྱུད་བསྐུལ། །ཐུགས་ཀའི་ཧཱུྃ་དང་ཏཱྃ་ལས་འོད་ཟེར་འཕྲོས། །ཕྱོགས་བཅུའི་ཞིང་ཁམས་ཐམས་ཅད་སྣང་བར་བྱས། །རང་བཞིན་གནས་དང་ཁྱད་པར་ལྷོ་ཕྱོགས་ཀྱི། །པོ་ཊ་ལ་ཡི་གནས་མཆོག་དམ་པ་ནས། །བསྒོམ་པ་དང་འདྲའི་བཅོམ་ལྡན་སྒྲོལ་མ་དཀར། །སངས་རྒྱས་བྱང་སེམས་རྒྱ་མཚོ་མ་ལུས་པ། །སྤྲིན་ཕུང་གཏིབས་པ་ལྟ་བུའི་ཡེ་ཤེས་སེམས། །མདུན་གྱི་ནམ་མཁར་སྐད་ཅིག་སྤྱན་དྲངས་ནས། །ཁྱེད་རྣམས་ལྷར་གསལ་སྐུ་ལ་གཉིས་མེད་པར། །ཐུགས་རྗེའི་བྱིན་རླབས་དངོས་གྲུབ་ཆར་ལྟར་བབས། །འཆི་མེད་དོན་དམ་ཡེ་ཤེས་རྒྱུད་ལ་ཞུགས། །སེམས་ཉིད་བདེ་བ་ཆེན་པོ་འོད་གསལ་བ། །གཡོ་འགུལ་མེད་པའི་ངང་དུ་གནས་པར་མཛོད། །ཨོཾ་ཨཱརྻ་ཏཱ་རེ་ས་པ་རི་ཝཱ་ར་མ་ཧཱ་བཛྲ་ཛྙཱ་ན་ཨ་ཝེ་ཤ་ཡ།

ཨ་ཝེ་ཤ་ཡ་ཨ་ཨ་ཨ། ཞེས་སྤོས་འཐུལ། རོལ་མོ་བཀྲོལ་ལ་ཡེ་ཤེས་པ་གཞུག་ནས། དེ་ལྟར་བབས་པའི་ལྷ་དེ་ཉིད། །སྙིང་པོའི་བར་དུ་མི་འབྲལ་བར། །སྐལ་ལྡན་རྒྱུད་ལ་བརྟན་གྱུར་ཅིག །ཛྙཱ་ན་བཛྲ་ཏིཥྛ་ཧཱུྃ། ཞེས་རྡོ་རྗེ་མགོར་བཞག །དང་པོ་སྐུ་ཡི་རྗེས་གནང་ནི། སླར་ཡང་སློབ་དཔོན་སྙིང་གའི་འོད་ཟེར་གྱིས། །བསྐུལ་བས་དབང་ལྷ་རིགས་ལྔ་ཡབ་ཡུམ་རྣམས། །སྤྱན་དྲངས་མཆོད་པའི་སྤྲིན་གྱི་རྒྱ་མཚོས་མཆོད། །ཨོཾ་པཉྩ་ཀུ་ལ་བཛྲ་ཨརྒྷཾ་ ནས། ཤབྡ འི་བར་བརྗོད། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཾ། ཞེས་གསོལ་བ་བཏབ་པས་དབང་ལྷ་རྣམས་ཀྱིས་རིན་པོ་ཆེའི་བུམ་པ་ཡེ་ཤེས་ཀྱི་བདུད་རྩིའི་རྒྱུན་གྱིས་གང་བ་བསྣམས་ནས་དབང་བསྐུར་བའི་མོས་པ་གྱིས་ཤིག །ཇི་ལྟར་བལྟམས་པ་ཙམ་གྱིས་ནི། ། སོགས་བརྗོད། དེ་ལྟར་དབང་བསྐུར་སྒྲིབ་པ་བཞི་དག་ཅིང༌། །སྐུ་བཞི་མངོན་བྱས་འཆི་མེད་ཚེ་དཔལ་ཐོབ། །ཆུ་ཞབས་གྱེན་བརྟེན་འོད་དཔག་དབུ་བརྒྱན་གྱུར། །དེ་ལྟར་སྐུ་མཆོག་བུམ་པའི་དབང་ཐོབ་ནས། །ལྷ་ཡི་རྣལ་འབྱོར་བསྐྱེད་རིམ་བསྒོམ་པར་དབང། །འབྲས་བུ་སྤྲུལ་སྐུ་འགྲུབ་པའི་སྐལ་ལྡན་གྱུར། ། གཉིས་པ་གསུང་གི་རྗེས་གནང་ནི། སློབ་དཔོན་ལྷར་གསལ་ཞལ་ནས་སྔགས་ཕྲེང་ཐོན། །སློབ་མའི་ཞལ་ཞུགས་ཐུགས་ཀར་ཐིམ་པའི་མོད། །དུས་གསུམ་རྒྱལ་བ་ཀུན་གྱི་གསུང་གསང་བ། །མི་བཟད་རྒྱན་གྱི་འཁོར་ལོའི་སྙིང་པོ་རྣམས། །དངོས་གྲུབ་ཚུར་བྱོན་ཁྱེད་རང་སྙིང་ཁར་ཐིམ། །འཁོར་བར་མོས་ལ་སྔགས་འདིའི་རྗེས་ཟློས་མཛོད། ། སྔགས་ཕྲེང་གཏད་ལ་ཡི་གེ་བཅུ་པ་བཟླའོ། །སློབ་དཔོན་ལ་མེ་ཏོག་འཐོར་བཞིན་དུ་འདི་ཡི་རྗེས་ཟློས་མཛོད། བཅོམ་ལྡན་བདག་གིས་ སོགས་ལན་གསུམ། མེ་ཏོག་དེ་ཉིད་སྤྱི་བོར་འཆིང་བར་མོས་ཤིག །བཅོམ་ལྡན་འདི་ལ་སྩལ་ལགས་ཀྱི། ། སོགས་བརྗོད་མེ་ཏོག་སྤྱི་བོར་བཀོད། དེ་ལྟར་གསུང་གི་དབང་ཐོབ་ངག་སྒྲིབ་དག །རིག་སྔགས་ཟབ་མོས་སྣ་ཚོགས་ལས་ལ་དབང༌། །འབྲས་བུ་ལོངས་སྐུ་འགྲུབ་པའི་སྐལ་ལྡན་གྱུར། །

གསུམ་པ་ཐུགས་ཀྱི་རྗེས་གནང་ནི། མདུན་བསྐྱེད་འཕགས་མའི་སྐུ་ལས་སླར་ཡང་ནི། །རྗེ་བཙུན་མ་སྤྲོས་སློབ་མའི་སེམས་ལ་ཐིམ། །དབྱེར་མེད་རང་བཞིན་སྤྲོས་བྲལ་འོད་གསལ་བ། །མ་བཅོས་གཉུག་མའི་ངང་དུ་དར་ཅིག་ཞོག །མཎྜལ་ལྷ་མཚན་སྤྱི་བོར་བཞག །ཡི་གེ་བཅུ་པའི་མཐར། བཛྲ་ས་མ་ཡ་སྟྭཾ། དེ་ལྟར་ཐུགས་ཀྱི་དབང་ཐོབ་ཡིད་སྒྲིབ་དག །མི་རྟོག་ཏིང་འཛིན་རྣལ་འབྱོར་བསྒོམ་པར་དབང༌། །འབྲས་བུ་ཆོས་སྐུ་འགྲུབ་པའི་སྐལ་ལྡན་གྱུར། །དེ་ལྟར་འཕགས་མ་ཡིད་བཞིན་འཁོར་ལོའི་སྨིན་བྱེད་ཀྱི་རྗེས་སུ་གནང་བ་ལེགས་པར་ཐོབ་ནས་རྩ་བ་དང་ཡན་ལག་གི་དམ་ཚིག་བསྒྲགས་པ་ནི། དེ་ཡང་ལས་སྣ་ཚོགས་པའི་རྒྱུད་ལས། སོ་སོའི་དམ་ཚིག་སྡོམ་གནས་ཏེ། །ལྷ་ཡི་འཁོར་ལོ་དང་ལྡན་པས། །སྲོག་ཆགས་བསད་དང་མ་བྱིན་ལེན། །རྫུན་དང་ཕྲ་མ་འདོད་ལོག་གཡེམ། །རིང་དུ་སྤང་ཞིང་ཤེས་རབ་ཀྱི། །རང་བཞིན་བུད་མེད་སྨད་མི་བྱ། །སེམས་ཅན་རྣམས་ལ་མ་བཞིན་དུ། །བརྩེ་བས་རྟག་ཏུ་བཀུར་སྟི་བྱ། །དམ་ཚིག་སྲོག་ལ་གནས་པ་ཡི། །ལས་རྣམས་ཀུན་ལ་མཐུ་ཡོད་འགྱུར། །དེ་ལྟར་སྲུང་སྡོམ་རྣམས་ཚུལ་བཞིན་འཛིན་སྙམ་པའི་སྒོ་ནས་ཡིད་དམ་བཅས་ལ་འདིའི་རྗེས་ཟློས། གཙོ་བོས་ཇི་ལྟར་ སོགས་དང༌། གཏང་རག་གི་མཎྜལ་ཕུལ། ལུས་ལོངས་སྤྱོད་འབུལ་བའི་བློས་འདིའི་རྗེས་ཟློས། དེང་ནས་བརྩམས་ཏེ་ སོགས་བརྗོད་ལ། སློབ་མ་རྗེས་འཛིན་གྱི་རིམ་པ་མདོ་ཙམ་བསྟན་ཟིན་ནས། རྗེས་ཀྱི་ཆོ་ག་ནི། དང་པོ་སྔར་ལྟར་མཆོད་པ་བྱིན་རླབས། སྔགས་མཆོད་ཕུལ་ལ། གཉིས་པ་མཚན་ངེས་པར་གྲགས་པས་བསྟོད་པ་ནི། ཨོཾ་བཅོམ་ལྡན་འདས་མ་ཆེན་མོ། དེ་བཞིན་གཤེགས་པ་ཐམས་ཅད་ཀྱི་བཙུན་མོའི་མཆོག །དམ་ཚིག་སྒྲོལ་མ་ཞེས་བྱ་བ། དེ་བཞིན་གཤེགས་པ་དང༌། རྡོ་རྗེ་དང༌། རིན་པོ་ཆེ་དང༌། པདྨ་དང༌། ལས་ཀྱི་རིགས་ཐམས་ཅད་ཀྱི་བདག་པོ། རྒྱུ་བ་དང་མི་རྒྱུ་བའི་བྱེད་པ་པོ། བརྟན་པ་དང་གཡོ་བའི་རང་བཞིན། གསང་བ་ལས་ཆེས་ཤིན་ཏུ་གསང་བ།

གསང་བ་ཆེན་མོའི་དབང་ཕྱུག་མ་བདག་ཉིད་ཀྱི་རྡོ་རྗེའི་མིང་འདི་རྣམས་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་བྱུང་ངོ༌། །བཅོམ་ལྡན་འདས་མ་སྒྲོལ་མ། རྡོ་རྗེ་མ། དམ་ཚིག་སྒྲོལ་མ། རྡོ་རྗེ་རྣལ་འབྱོར་མ་ཆེན་མོ། ཡེ་ཤེས་ལྔས་བརྒྱན་པ་མ། སངས་རྒྱས་ཐམས་ཅད་ཀྱི་དབང་བསྐུར་མ། ཡེ་ཤེས་ཀྱི་དཀྱིལ་འཁོར། ཟླ་བའི་བདེ་མ། ངོ་མཚར་བདེ་མ། སྐུ་དང་གསུང་དང་ཐུགས་ཀྱི་འདོད་མ། ཕུང་པོའི་བདག་མོ། སྐྱེ་མཆེད་ཀྱི་བདག་མོར་གྱུར་པ། འབྱུང་བ་རྣམས་རབ་ཏུ་ཐོབ་པ། ཡུལ་དང་བྲལ་བའི་རང་བཞིན། རྒྱུད་ཀུན་གྱི་དབང་ཕྱུག་མ། ཡེ་ཤེས་རྣམ་པ་ལྔས་བྱང་ཆུབ་པ། རྡུལ་དང་བྲལ་བ། དྲི་མ་མེད་པ། གསང་སྔགས་ཆེན་མོ། ཤིན་ཏུ་སྲ་བ། མཚན་དང་དཔེ་བྱད་རྣམས་ཀྱིས་སྤྲས་པ། དག་བྱེད་དག་བྱེད་ཆེན་མོ། ལས་ཐམས་ཅད་འགྲུབ་པར་བྱེད་པ། འདོད་པ་ཐམས་ཅད་རབ་ཏུ་སྦྱིན་མ། ཡི་གེ་བཅུ་པའི་སྒྲ་སྒྲོག་མ། སྒྲ་སྒྲོག་དགྱེས་མ། གདུང་མ། མྱུར་བ་མ། རྣམ་པར་གཤེགས་པ་ཡོངས་སུ་དག་པ། སྲ་ཞིང་བདེ་བ་ཡེ་ཤེས་སྙིང་པོ། བདེ་བ་ཆེན་མོའོ། །ན་མཿན་མཿཨཱརྻ་ཏཱ་ར་ཡ། ཞེས་པས་བསྟོད་ལ། བཅོམ་ལྡན་འདས་འཕགས་མ་སྒྲོལ་མ་དཀར་མོ་ཡིད་བཞིན་འཁོར་ལོའི་ལྷ་ཚོགས་འཁོར་དང་བཅས་པས་བདག་ལ་མཆོག་ཐུན་མོང་གི་དངོས་གྲུབ་མ་ལུས་པ་སྩོལ་བ་དང༌། ལས་བཞི། གྲུབ་པ་ཆེན་པོ་བརྒྱད། འཆི་བ་མེད་པ་རྡོ་རྗེའི་ཚེ་དང༌། རྒུད་པ་མེད་པའི་ལང་ཚོ་རྒྱས་ཤིང༌། བསྟན་དང་འགྲོ་བའི་དོན་རླབས་པོ་ཆེ་འབྱུང་བར་བྱིན་གྱིས་བརླབ་ཏུ་གསོལ། བྱང་ཆུབ་སྒྲུབ་པའི་བགེགས་དང་བར་ཆད་ཐམས་ཅད་ཉེ་བར་ཞི་བར་མཛད་དུ་གསོལ། སེམས་ཅན་ཐམས་ཅད་བདེ་ལེགས་དང་དཔལ་འབྱོར་ཕུན་སུམ་ཚོགས་པས་དུས་ཀུན་ཏུ་ཤིས་པའི་ཡོན་ཏན་འཕེལ་ཞིང་རྒྱས་པར་མཛད་དུ་གསོལ། ཞེས་འདོད་པའི་དོན་སྤྱི་དང་བྱེ་བྲག་གང་ཡིན་པ་དེ་རྩེ་གཅིག་གསོལ་བ་བཏབ། འཕགས་མ་དགྱེས་པ་དང་བཅས་ཏེ་ཕྱག་གཡས་མཆོག་སྦྱིན་གྱི་རྒྱས་རང་དང་བསྲུང་བྱའི་སྤྱི་བོར་རེག་ནས་མཆོག་སྩོལ་བར་རྩེ་གཅིག་ཏུ་མོས།

གསུམ་པ་ཡི་གེ་བརྒྱ་པས་ཆད་ལྷག་ཁ་བསྐང༌། གཤེགས་གསོལ་བྱེད་ན། ཨོཾ་ཁྱེད་ཀྱིས་སེམས་ཅན་ སོགས། བཛྲ་མུ ས་ཡེ་ཤེས་པ་གཤེགས། དམ་ཚིག་པ་རང་ལ་བསྡུ་བའམ། རྟེན་ཡོད་ན། བདག་དང་འགྲོ་ལ་ སོགས་དང༌། སུ་པྲ་ཏིཥྛ ས་རྟེན་བཞུགས་གང་འོས་བྱ། དགེ་བ་འདི་ཡིས་མྱུར་དུ་བདག་ སོགས་དང༌། བཞི་པ་རྗེས་ཀྱི་རྣལ་འབྱོར་ནི། རང་གི་ཐུགས་ཀའི་ཏཱྃ་ལས་འོད་ཟེར་འཕྲོས་པས་འཁོར་འདས་ཐམས་ཅད་ལ་ཕོག །དེ་དག་ཀྱང་རང་ཉིད་ལ་ཐིམ། རང་ཉིད་ཀྱང་རིམ་བཞིན་འཁོར་ལོ་དང་ཡིག་འབྲུ་ལ་ཐིམ། དེ་ཡང་ཏཱྃ་ལ་འདུས་ནས་ཐིག་ལེ་དང་ནཱ་ད། དེ་ཡང་མི་དམིགས་པ་སྟོང་ཉིད་འོད་གསལ་གྱི་ངང་ལ་མཉམ་པར་བཞག་གོ ། ཞེས་ཅི་གནས་སུ་བཞག་ལ། ལྔ་པ་ཟུང་འཇུག་གི་སྐུར་ལྡང་བ་ནི། སླར་ཡང་རང་ཉིད་གསལ་ལ་འཛིན་མེད་འཕགས་མའི་སྐུར་ལམ་གྱིས་གསལ་བའི་གནས་གསུམ་ཨོཾ་ཨཱཿཧཱུྃ་གིས་མཚན་པ་དང་སྣང་གྲག་གི་ཆོས་ཐམས་ཅད་སྐྱེ་བ་མེད་པ་ལྷ་ཡི་ངོ་བོར་རྣམ་པར་དག་གོ། ། དེ་ནས་བཀྲ་ཤིས་ཅི་རིགས་པ་དང་བསྔོ་སྨོན་བརྗོད་ཅིང་རྒྱུན་སྤྱོད་ལ་འཇུག་པར་བྱའོ། །དེ་ལྟར་འཕགས་མ་ཡིད་བཞིན་འཁོར་ལོའི་ཆོ་ག་འཇུག་བདེར་བཀོད་པ་འདི་ནི་བསྟན་པའི་གསལ་བྱེད་དབོན་སྤྲུལ་ཀརྨ་འཆི་མེད་ཀྱི་དགོངས་བཞེད་ལྟར། སི་ཏུ་པདྨ་ཉིན་བྱེད་དབང་པོས་སྤེལ་བ་སྐྱེ་རྒུ་ཐམས་ཅད་ལ་དགེ་བར་གྱུར་ཅིག །སྭསྟི་ཛ་ཡནྟུ།། །། ༈ སྒྲོལ་མ་འོད་ཟེར་དྲུག་སྦྲག་དབང་གི་ཞལ་རྒྱུན་ནི། བཤམས་བཀོད་སོགས་སྤྱི་མཐུན་དང༌། སྔོན་གཏོར་བཏང་བ། སྐྱབས་སེམས་མཆོད་པ་བྱིན་རླབས་སོགས་དང། ཡིད་བཞིན་འཁོར་ལོའི་བདག་བསྐྱེད་མངོན་རྟོགས་ཀྱི་བཟླས་པའི་ཐུན་མཇུག་ཏུ། སྐད་ཅིག་གིས་ཕྱི་རོལ་དུ་འཁོར་ལོ་དཀར་པོ་རྩིབས་བཅུ་གུར་ཐབས་སུ་གནས་ཤིང་མི་མངོན་པར་མྱུར་དུ་འཁོར་བའི་ལྟེ་བ་ཟླུམ་པོ་ཡངས་པའི་ནང་དུ་རང་ཉིད་འཕགས་མ་སྒྲོལ་མ་ཡིད་བཞིན་འཁོར་ལོ་རྒྱན་དང་ཆ་ལུགས་ཡོངས་སུ་རྫོགས་པར་གསལ་བའི་ཐུགས་ཀར་འཁོར་ལོ་ཡིག་འབྲུ་དང་བཅས་པ།

རང་ཉིད་ཀྱི་སྟེང་དུ་ཨོཾ། འོག་ཏུ་ཧཱ། རྩིབས་ཀྱི་རྩ་བ་སྦུབས་སྟོང་གི་ཐད་ཀྱི་ནང་དུ་མདུན་ནས་གཡས་བསྐོར་དུ་ཡི་གེ་བརྒྱད་བཅས་ཀྱི་ཡིག་འབྲུ་རྣམས་དཀར་པོ། རང་གི་ཐུགས་ཀའི་ས་བོན་ལས་འོད་ཟེར་དཀར་པོ་ཤེལ་ལྟ་བུ། སེར་པོ་གསེར་ལྟ་བུ། དམར་པོ་པདྨ་རཱ་ག་ལྟ་བུ། ལྕགས་ཁ་ཐོ་རེངས་ཀྱི་གནམ་ལྟ་བུ། ལྗང་གུ་མརྒད་ལྟ་བུ། མཆིན་ཁ་ཨིནྡྲ་ནཱི་ལ་ལྟ་བུ་རྣམས་རིམ་པར་སྤྲོས། སེམས་ཅན་གྱི་དོན་བྱས། རྒྱལ་བ་རྣམས་མཆོད། ཕྱོགས་བཅུའི་རྒྱལ་བ་རྣམས་ཀྱི་བྱིན་རླབས་འོད་ཟེར་དཀར་སེར་དམར་སྔོ་ལྗང་མཐིང་གི་རྣམ་པར་རིམ་པར་བྱོན། རང་གི་ཐུགས་ཀའི་འཁོར་ལོ་ལ་ཐིམ་པས། ཞི་རྒྱས་དབང་དྲག་ལས་སྣ་ཚོགས་པའི་དངོས་གྲུབ་ཐོབ་ཅིང་བརྟན་པར་བྱས། འོད་ལྷག་མ་རྣམས་འཁོར་ལོའི་གུར་ཁང་གི་ཕྱི་རོལ་འདོམ་གང་ཙམ་ནས་འོད་དཀར་པོའི་གུར་ཁང༌། དེའི་ཕྱིར་སེར་པོ། དེའི་ཕྱིར་དམར་པོ། དེའི་ཕྱིར་ལྕགས་ཁ། དེའི་ཕྱིར་ལྗང་གུ། དེའི་ཕྱིར་འོད་མཆིན་ཁའི་གུར་ཁང་རྣམས་ཀྱང་འདོམ་རེའི་བར་ཐག་ཅན། སྟེང་འོག་ཕྱོགས་མཚམས་ཀུན་ཏུ་འཁོར་བའི་ཟླུམ་པོའི་རྣམ་པ་ཅན་སྲ་བ། བརྟན་པ། སྲུབ་མེད་པ་རླུང་སེར་བུ་ཙམ་ཡང་མི་ཐར་བ། བར་སྟོང་ཐམས་ཅད་ཨུཏྤལ་སྔོན་པོ་ཁ་བྱེ་མ་ཐག་པས་གང་བར་གྱུར། ཞེས་བརྗོད་ལ་སླར་ཡང་བཟླས་པ་བྱའོ། །དེ་ནས་མདུན་བསྐྱེད་དང་བུམ་བསྐྱེད་དཀྱུས་བཞིན་བྱས་ལ། དབང་གི་སྐབས་སློབ་མ་ལ་སྔགས་ཀྱིས་བསངས། ཤཱུ་ནྱ་ཏ ས་སྦྱངས་ལ། སྟོང་པའི་ངང་ལས་མ་བཅོས་པའི་སེམས་སྣང་ཧཱུྃ་གི་སྒྲ་གདངས་ནམ་མཁའ་གང་བ་དང་བཅས་པ་ལས་ཕྱི་རོལ་སྲུང་བའི་འཁོར་ལོ་དཀར་པོ་ཡངས་ཤིང་རྒྱ་ཆེ་བ་རྩིབས་བཅུ་པ་གུར་ཐབས་སུ་གནས་ཤིང་མི་མངོན་པར་མྱུར་དུ་འཁོར་བ་ལྟེ་བ་ཟླུམ་པོ་ཡངས་པའི་ནང་དུ། བྷྲཱུྃ་ལས་ཟླ་བ་ཆུ་ཤེལ་གྱི་གཞལ་ཡས་ཁང༌། དེའི་དབུས་སུ་པྃ་ལས་ སོགས་ཀྱིས་སློབ་མ་ལྷར་བསྐྱེད་ནས། གནས་གསུམ་འབྲུ་གསུམ་བཀོད། ཐུགས་ཀའི་དབུས་སུ་པད་དཀར་དང་ཟླ་བ་ལ་ཏཱྃ་དཀར་པོས་མཚན་པ།

ཕྱི་རོལ་སྲུང་བའི་འཁོར་ལོའི་རྩིབས་སྟེང་དུ་ཨོཾ། རྩིབས་འོག་ཏུ་ཧཱ། རྩིབས་ཀྱི་རྩ་བ་སྦུབས་སྟོང་གི་ཐད་ཀྱི་ནང་དུ་མདུན་ནས་གཡས་བསྐོར་དུ། ཏཱ། རེ། ཏུཏ། ཏཱ། རེ། ཏུ། རེ། སྭཱ་རྣམས་ཀྱི་ཡིག་འབྲུ་རྣམས་རབ་ཏུ་དཀར་བ། ཐུགས་ཀའི་ས་བོན་ཏཱྃ་ཡིག་ལས་འོད་ཟེར་དཀར་པོ་ཤེལ་ལྟ་བུ་ སོགས་གོང་བཞིན་བརྗོད་པ་དང༌། ཐུགས་ཀའི་འཁོར་ལོ་ལ་ཐིམ་པས་ སོགས་ནས། ཨུཏྤལ་སྔོན་པོ་ཁ་བྱེ་མ་ཐག་པས་གང་བར་གསལ་ཐོབ་མཛོད། ཅེས་བརྗོད། དེ་ནས་བདག་མདུན་ལྷར་བསྐྱེད་ཐུགས་ཀའི་འོད་ཟེར་སྤྲོ་བསྡུས་བྱིན་དབབ་པ་སོགས་ནི་སྨིན་དབང་སྤྱི་ལྟར་གནང་བས་ཁྱབ། སརྦ་མངྒ་ལཾ། ཞེས་ལྷུན་གྲུབ་སྟེང་གི་རྒྱལ་ཁབས་སུ་ས་དབང་མཆོག་གི་དགོངས་པ་སྐང་ཆེད་དུ་སྤེལ་བ་དགེ། ༈ །། རྒྱལ་མཆོག་ཚེ་དཔག་མེད་པའི་ཡུམ། །འཆི་མེད་ངེས་པར་སྟེར་བ་མོ། །རིག་པ་འཛིན་མ་བཅོམ་ལྡན་འདས། །ཡིད་བཞིན་འཁོར་ལོའི་བཀྲ་ཤིས་ཤོག །དགེ་བ་འདི་ཡིས་སེམས་ཅན་ཀུན། །སྡིག་སྒྲིབ་ཉེས་ལྟུང་ནད་གདོན་ཞི། །ཚེ་དཔལ་བསོད་ནམས་ཡེ་ཤེས་རྒྱས། །སྒྲོལ་མའི་གོ་འཕང་མྱུར་ཐོབ་ཤོག སརྦ་མངྒ་ལཾ།། །། སྒྲོལ་དཀར་ཞི་བའི་སྦྱིན་སྲེག་དུས་མིན་འཆི་འཇོམས་ཞེས་པ་བཞུགས་སོ། །རྒྱལ་བའི་ཡུམ་འཕགས་མ་སྒྲོལ་མ་ཡིད་བཞིན་འཁོར་ལོ་ལ་ཕྱག་འཚལ་ཞིང་བྱིན་གྱིས་བརླབ་ཏུ་གསོལ། འདིར་འཕགས་མ་སྒྲོལ་དཀར་གྱི་སྒོ་ནས་ཞི་བའི་སྲེག་བླུགས་བསྙེན་པ་སོགས་ཀྱི་ཁ་སྐོང་དང། དུས་མིན་འཆི་བ་སོགས་བར་ཆད་མི་མཐུན་པ་ནད་གདོན་བཟློག་ཅིང་ཞི་བའི་ཕྱིར་སྤྲོ་ན། དེ་ཡང་རིག་པ་མཆོག་གི་རྒྱུད་ལས། གསང་སྔགས་མ་བཟླས་མི་འགྲུབ་ཅིང། །སྦྱིན་སྲེག་མ་བྱས་འབྲས་མི་འབྱིན། །བཟླས་བརྗོད་འབུམ་ཕྲག་གཅིག་ལ་ནི། །སྦྱིན་སྲེག་ཁྲི་ཕྲག་བྱེད་པར་བཤད། །ཅེས་པ་ལྟར། བཟླས་པའི་བཅུ་ཆའི་གྲངས་ཀྱི་སྦྱིན་སྲེག་དགོས་ཤིང། ཐོག་མར་འདི་ཉིད་ཀྱི་བསྙེན་པ་སྔོན་དུ་སོང་བའི་རྣལ་འབྱོར་པས། དུས་ཆེན་བཞིའམ། ཉི་ཟླ་སྒྲ་གཅན་དུ་ཞུགས་པའི་དུས་སམ།

སྦྱོར་བ་བཟང་པོའི་ཉི་མར། བཅོ་ལྔ་ལྟ་བུའི་སྲོད་དང་ཐོ་རངས་ལ། སྲེག་བླུགས་འབུལ་བར་བྱ་སྟེ། པཎ་ཆེན་ངག་དབང་གྲགས་པའི་ཀུན་བཏུས་ལས། ཞོ་དང་སྦྲང་རྩི་མར་གྱིས་སྦགས། །དཱུརྦའི་མྱུ་གུ་ཤར་དང་ནི། །བྱང་དུ་རྩེ་བསྟན་སྦྱིན་སྲེག་བྱ། །སྔོན་གྱི་ལས་མཐུ་ལས་འབྱུང་བའི། །འཆི་བའང་ངེས་པར་ཟློག་པར་བྱེད། །ཅེས་ལ་སོགས་པ་གསུངས་ཤིང་ཕན་ཡོན་མཆོག་དང་ལྡན་པ་སྟེ། དེ་ཡང་ཐོག་མར་སྲོག་ཆགས་སོགས་མེད་པའི་སར་རྐྱང་ནུལ་ལེགས་པར་བྱས་ལ། དང་པོ་ཐིག་གདབ་པ་ནི། ཚངས་ཟུར་བཞི་པོ་ལེགས་བཏབ་སྟེ། །དབུས་ནས་ལག་སོར་བཅུ་གཉིས་དང། །སླར་ཡང་བཞི་པ་གཉིས་རིམ་བསྐོར། །རྒྱ་ཁྱོན་མཆུ་དང་ཁ་ཁྱེར་ཡིན། །དེ་དབུས་སོར་བཞི་པད་ལྟེ་བསྐོར། །ཚངས་ཟུར་དབུས་གཤག་གཅུས་ཐིག་གདབ། །པད་འདབ་བརྒྱད་འབྱུང་ཁ་ཁྱེར་ལ། །རྡོ་རྗེའི་ཕྲེང་བས་ཀུན་ནས་བསྐོར། །གྲྭ་བཞིར་ཟླ་ཕྱེད་རྡོ་རྗེ་དང༌། །དབུས་སུ་པདྨ་འདབ་བརྒྱད་སྟེར། །རྡོ་རྗེ་དཀར་པོ་རྩེ་ལྔ་བྲི། །ཀུན་ཀྱང་དཀར་པོའི་ཚོན་གྱིས་བསྒྱུར། །ཅེས་སོ། །གཉིས་པ་བུད་ཤིང་བ་ལུའམ་ཤུག་པ་སོགས་དྲི་ཞིམ་པོ་དང༌། དགོན་པའི་བ་ལང་གི་ལྕི་བ་སྲོག་ཆགས་མེད་པ་མཆུ་ཡི་ནང་དུ་དམ་པར་སོར་བཅུ་གཉིས་ཀྱི་ཚད་དུ་ཟླུམ་པར་བརྩིགས། ཤར་ལྷོར་རྫ་ཀོང་ཞིག་ཀྱང་བཞག །དེ་ནས་ཡོ་བྱད་བཤམས་པ་ནི་རང་གི་གཡོན་ཕྱོགས་ནས་གཡས་སྐོར་གྱི་སྟེགས་མཐོ་དམའ་འམ་ཕྱི་ནང་བྱས་པའི་ཁར་འདས་མ་འདས་ཀྱི་མར་གྱི་གཏོར་ཟླུམ་གཉིས་དང་ཆུ་བཞི་ཉེར་སྤྱོད་ཚར་གཉིས་རེ་བཤམས། གཡས་ཕྱོགས་སུ་ཡམ་ཤིང་རྒྱུ་བ་ལུ་སོགས་འོ་མ་ཅན་གྱི་ཤིང་རྩེ་རྣལ་འབྱོར་བའི་མཐེའུ་ཆུང་གི་ཚད་དམ་སོར་བཅུ་གཉིས་པ་རྩེ་མོར་དཀར་གསུམ་གྱིས་སྦགས་པ་ཇི་ཙམ་འོས་པ་དང༌། མར་ཁུ། ཏིལ་ནག །ཡུངས་ཀར། དཀར་མངར་དྲུག་འདྲེས་ཀྱི་ཟས་མཆོག །ཞོ། འབྲས། སོ་བ། ནས། སྲན་མ། གྲོ། དཱུརྦ། ཀུ་ཤ་རྩེ་དཀར་གསུམ་གྱིས་སྦགས་པ། ཤིང་ཏོག་སྣ་ཚོགས་རྣམས་བཤམས།

རང་ཁ་ཤར་དུ་བལྟས་ལ་སྐྱིལ་ཀྲུང་ངམ་ཙོག་པུར་འདུག །མདུན་དུ་མེ་ཡོལ། ཀུ་ཤ་ཆུན་པོ་བཅུ། རྡོར་དྲིལ་དགང་བླུགས་ཁ་སྦྱར། དུང་ཆོས་བསངས་གཏོར་གྱི་ཀུ་ཤ་སོགས་ཉེར་མཁོ་རྣམས་འདུ་བར་བྱས་ལ། དང་པོ་སྒྲུབ་ཐབས་དངོས་གྲུབ་མཆོག་སྩོལ་ནས་འབྱུང་བ་ལྟར་སྔོན་འགྲོ་སྐྱབས་སེམས་བདག་བསྐྱེད་བསྙེན་པ་དང༌། རྗེས་གཞིག་གི་རྣལ་འབྱོར་དང་ཟུང་འཇུག་གི་སྐུར་ལྡང་ལ། གཉིས་པ་གཞུང་ལྟར་སྔོན་འགྲོ་གཏོར་མ་བཏང༌། འདི་ནས་བཟུང་ངག་སྨྲ་བཅད། ཡིད་ཏིང་ངེ་འཛིན། ལག་རྡོར་དྲིལ་དང་མི་འབྲལ་བར་རྫས་རྣམས་ལ་ཡུངས་ཀར་གྱིས་བྲབ་ནས། བགེགས་བསྐྲད། སྲུང་འཁོར་བསྒོམ་ལ། རུང་ཁང་ལས་བྱུང་བའི་མེ་བླངས་ལ་

བཛྲ་ཀྲོ་དྷ ས་བསངས། དཔལ་འབར་སྤར་ཏེ་བསང་ཆུ་དོར། བཛྲ་ཀྲོ་དྷ་ སོགས་བརྗོད། ཨོཾ་བཛྲ་ཛྭ་ལ་ཛྭ་ལ་ཧཱུྃ། ཞེས་ཐབ་ཀྱི་ཤར་ལྷོར་བཞག །ཨོཾ་ཨཱཿཧཱུྃ་ གིས་རླུང་གཡབ་ཅིང་སྤར་རོ། །དེ་ནས་ཡི་གེ་བཅུ་པའི་མཐར་དགང་བླུགས་ཀྱིས་མར་ཁུ་ལན་གསུམ་མམ་བདུན་འབུལ་བས་མེ་གསོས་ལ། པད་སྐོར་དང་བཅས། ཨོཾ། ཀུ་ཤ་འདི་ནི་གཙང་ཞིང་དགེ། །ཚངས་པ་ལྷ་རྣམས་དག་བྱེད་ཡིན། །དཀོན་མཆོག་གསུམ་པོ་མཉེས་བྱེད་པ། །ས་ལས་སྐྱེས་པའི་འདབ་མའི་སྙིང༌། །བདག་གི་བགེགས་རྣམས་ཐམས་ཅད་ནི། །ཞི་དང་བཀྲ་ཤིས་མཛད་དུ་གསོལ། །ཨོཾ་བཛྲ་ས་ཏྭ་ཨཱཿ ཞེས་རྩེ་མོ་གཡས་བསྟན་གྱིས་ཐབ་ཀྱི་ཕྱོགས་བརྒྱད་དུ་བཀོད་ལ། གཞུང་ནས་འབྱུང་བཞིན་མཆོད་པ་བྱིན་རླབས། ཨཉྩ་མཱ་ནཾ། པྲོཀྵ་ནཾ་ འཛུད་དགོས་དང། སྲེག་རྫས་རྣམས། ཨོཾ་ལས་རིན་པོ་ཆེའི་སྣོད་དུ་ཨོཾ་ཨཱཿཧཱུྃ་ཞུ་བ་ལས་ངོ་བོ་བདུད་རྩིའི་རང་བཞིན་རྣམ་པ་འདོད་ཡོན་སྣ་ཚོགས་གྱུར། ཨོཾ་ཋཿཋཿཋཿཋཿཋཿཋཿཋཿ དགང་བླུགས་ཁ་སྦྱར་བཟུང་ལ་མར་ཁུ་ལ་རེག་ལ། ཨོཾ་ཨཱ་སྭཱ་ཧཱ། ཡམ་ཤིང་ལ། ཨོཾ་ཤྲཱིཾ་སྭཱ་ཧཱ། འབྲུ་ཐམས་ཅད་ལ། ཨོཾ་ཛྲིཾ་སྭཱ་ཧཱ། སྦྱང་བའོ། །སྲེག་རྫས་ཐམས་ཅད་ལ་རེག་སྟེ། ཨོཾ་སྭཱ་ཧཱ། བཀྲུ་བའོ། །རྫས་ཐམས་ཅད་ལ། ཨོཾ་ཀུ་རུ་ཀུ་རུ་སྭཱ་ཧཱ། བྱིན་རླབས་དང༌། དེ་ནས་གསུམ་པ་ཐབ་བསྐྱེད་པ་ནི། བཛྲ་ཀྲོ་དྷ ས་བསངས། སྭ་བྷཱ་ཝ ས་སྦྱངས། ཐབ་ཁུང་མི་དམིགས་སྟོང་ཉིད་གྱུར། །སྟོང་ལས་པད་ཉིའི་སྟེང་དུ་ཧཱུྃ། །ཞི་བའི་ཐབ་ཁུང་ཟླུམ་པོ་དཀར། །གྲུ་གང་རྒྱ་ཁྱོན་རྒྱ་ཕྱེད་དཔངས། །སོར་བཞི་མཆུ་དང་ཁ་ཁྱེར་སྟེང༌། །རྡོར་ཕྲེང་གྲྭ་བཞིར་ཟླ་ཕྱེད་དང༌། །རྡོ་རྗེའི་རྒྱན་དབུས་པད་འདབ་བརྒྱད། །ལྟེ་བར་རྡོ་རྗེས་མཚན་པར་གྱུར། །ཐབ་དབུས་མེ་དཀྱིལ་པད་ཉིའི་སྟེང༌། །རྃ་ལས་མེ་ལྷ་དཀར་པོ་ནི། །མེ་ཐབ་རིལ་འཛིན་དྲང་སྲོང་ཚུལ། །རལ་པའི་ཐོར་ཚུགས་ཨག་ཚོམ་ཅན། །གསུས་འཕྱང་ཚངས་སྐུད་དཀར་པོས་བརྒྱན། །ར་སྐྱེས་ལ་གནས་དྲང་སྲོང་བསྐོར། །གནས་གསུམ་ཨོཾ་ཨཱཿཧཱུྃ་ཡིག་ལས། །འོད་འཕྲོས་མེ་ལྷ་ཤར་ལྷོ་ནས། །འཁོར་དང་བཅས་པ་སྤྱན་དྲངས་གྱུར། །

ལག་གཡོན་པས་གཡས་པའི་མཁྲིག་མ་ནས་བཟུང་སྟེ་ཀུ་ཤ་དང་བཅས་མི་འཇིགས་པའི་ཕྱག་རྒྱས་མཐེ་བོང་གིས་སྲིན་ལག་གི་རྩ་བར་གཡོབ་ཅིང༌། ཨོཾ། ཚུར་སྤྱོན་ཚུར་སྤྱོན་འབྱུང་པོ་ཆེ། །ལྷ་ཡི་རྒྱལ་པོ་བྲམ་ཟེ་མཆོག །སྲེག་བླུགས་ཞལ་ཟས་བཞེས་སླད་དུ། །འདིར་ནི་ཡང་དག་བསྙེན་པར་མཛོད། །གཟི་བརྗིད་ཆེན་པོ་མེ་ཡི་ལྷ། །འདོད་པ་ཐམས་ཅད་རབ་སྒྲུབ་པ། །ཐུགས་རྗེས་སེམས་ཅན་དོན་གྱི་ཕྱིར། །འདི་ཉིད་དུ་ནི་གཤེགས་སུ་གསོལ། །ཨོཾ་ཊཱ་ཀི་ཧཱུྃ་ཛཿ ཐབ་ཀྱི་ཤར་ལྷོར་མེ་ཏོག་གཅིག་འཕང་ལ། པདྨ་ཀ་མ་ལ་ཡ་སྟྭཾ། ཞེས་གདན་ལ་བཞུགས་པར་བསམ། ཨོཾ་ཨགྣ་ཡེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ། པཱ་དྱཾ། ཨཉྩ་མཱ་ནཾ། པྲོཀྵ་ནཾ། ཞེས་ཆུ་བཞི་དབུལ། ལག་གཡས་པས་རྩེ་གསུམ་གྱི་རྒྱས། ཨོཾ་བཛྲ་ཨ་ན་ལ་མ་ཧཱ་བྷུ་ཏ་ཛྭ་ལ་ཡ་སརྦ་བྷསྨིན་ཀུ་རུ་སརྦ་དུཥྚཾ་ཧཱུྃ་ཕཊ། དྲི་ཤྱ་ཛཿཧཱུྃ་བཾ་ཧོཿ ས་མ་ཡ་སྟྭཾ། ས་མ་ཡ་ཧྃཿ ཞེས་དམ་ལ་བཞག ཛཿཧཱུྃ་བྃ་ཧོཿ་ཡེ་ཤེས་དང༌། །དམ་ཚིག་དབྱེར་མེད་སླར་ཡང་ནི། །ཐུགས་ཀའི་ཧཱུྃ་གིས་དབང་ལྷ་རྣམས། །སྤྱན་དྲངས་དབང་བསྐུར་དྲི་མ་དག །རྣམ་སྣང་མཛད་ཀྱིས་རྒྱས་གདབ་གྱུར། །ཨོཾ་ཨགྣ་ཡེ་ས་པ་རི་ཝཱ་ར་པུཥྤེ་པྲ་ཏཱིཙྪ་སྭཱ་ཧཱ། དེ་བཞིན་དུ། ཤབྡ་ བར་གྱིས་གདན་མཆོད་ཕུལ། ཚངས་དབང་འཇིག་རྟེན་མགོན་གྱི་སྲས། །མེ་ལྷ་ཊཱཀྐིས་དབང་བསྐུར་བ། །ཤེས་རབ་མཆོག་གིས་ཉོན་མོངས་སྲེག །དྲང་སྲོང་མེ་ལྷའི་ཚོགས་ལ་བསྟོད། ། ཅེས་བསྟོད། དགང་བླུགས་ཁ་ལ་ཧཱུྃ་ཡིག་གསལ། །མེ་ལྷའི་ལྗགས་ལ་རྃ་ཡིག་མཚན། །སྲེག་རྫས་བདུད་རྩི་བཞེས་པར་གྱུར། །ན་མཿསྶ་མནྟ་བུདྡྷཱ་ན་ཨོ་ཨགྣ་ཡེ་ཧ་བྱ་ཀ་བྱ་བཱ་ཧ་ན་ཡ་ཨ་དི་བྱ། བྱང་ཆུབ་མཆོག་གི་རྒྱས་མར་ཁུ་དགང་བླུགས་གསུམ་མམ་བདུན་བྱོན་ཟན་འབུལ། བདག་ཅག་དཔོན་སློབ་རྣམས་ཀྱི་དམ་པའི་ཆོས་ཀྱི་བསམ་སྦྱོར་ལ་བར་དུ་གཅོད་པ་རྣམས་དང་སྡིག་སྒྲིབ་ཉེས་ལྟུང་ནད་གདོན་སརྦ་ཤནྟིཾ་ཀུ་རུ་སྭཱ་ཧཱ།

བཞི་པ་སྲེག་རྫས་དབུལ་ཏེ་ཡམ་ཤིང་རྩེ་མོ་སྟེང་དུ་བསྟན་ལ་གཡས་པས་མཐེབ་སྲིན་གྱིས་དབུལ་ནས། ཨོཾ་ཨགྣ་ཡེ་ས་པ་རི་ཝཱ་ར་ཨོཾ་བྷོ་དྷི་བྲྀཀྵ་ཡ་སྭཱ་ཧཱ། སྔགས་བཟླ་གྲོགས་དུ་ཡོད་ཀྱི་གྲངས་དང་མཉམ་པའི་ཡམ་ཤིང་སོགས་སྲེག་རྫས་རྣམས་སྔགས་རེས་དབུལ་ནས་གྲངས་དེ་ལྟར་འཛིན་ཚར་གསུམ་མམ་བདུན་རེའི་མཐར། ཨོཾ་བྷོ་དྷི་བྲྀཀྵ་ཡ༴ རྗེས་སུ། བདག་ཅག་དཔོན་སློབ་རྣམས་ཀྱི་གཟི་བརྗིད་ཕུན་སུམ་ཚོགས་པ་ལ་བར་དུ་གཅོད་པ་སརྦ་ཤཱནྟིཾ་ཀུ་རུ་སྭཱ་ཧཱ། མར་ཁུ་གོང་ལྟར་སྔགས་ཐོག་མ་འདྲ་བར། ཨོཾ་ཨགྣ་ཡེ་སྭཱ་ཧཱ། ཞེས་དགང་བླུགས་ཀྱིས་ཕུལ། གྲངས་སོགས་གོང་ལྟར་དང་སྤེལ་ཚིག་ཐོག་མཐའ་འདྲ་བར། འབྱོར་པ༴ ཏིལ་ནག ། ཨོཾ་སརྦ་པཱ་པཾ་ད་ཧ་ན་བཛྲ་ཡ་སྭཱ་ཧཱ། གུང་མཐེབ་ཀྱིས་དབུལ། འབྲུ་གཞན་དང་ཀུ་ཤ་དཱུརྦ་སོགས་ཀྱང་འདི་ལྟར་ཕུལ། སྡིག་སྒྲིབ་ཉེས་ལྟུང་བར་དུ༴ ཡུངས་ཀར། ཨོཾ་སརྦ་ཨརྠ་སིདྡྷི་ཡེ་སྭཱ་ཧཱ། གནོད་བྱེད་གདོན་བགེགས་བར་དུ༴ ཟས་མཆོག ། ཨོཾ་སརྦ་སཾ་པ་དེ་སྭཱ་ཧཱ། བདེ་བ་ཕུན་སུམ་ཚོགས་པ་ལ༴ ཞོ་སྟེ། ཨོཾ་སརྦ་སམྦ་དེ་སྭཱ་ཧཱ། ཤེས་རབ༴ བླུགས་གཟར་གྱིས་ཕུལ། འབྲས་སོ་བ་སྟེ། ཨོཾ་བཛྲ་པུཥྚ་ཡེ་སྭཱ་ཧཱ། ཁྱིམ་གྱི་དཔལ་འབྱོར་རྒྱས་པ་ལ༴ སོ་བ་སྟེ། ཨོཾ་བཛྲ་བཱི་ཛ་ཡ་སྭཱ་ཧཱ། ནོར་དང་འབྲུ་ལ་བར་དུ༴ ནས་ཏེ། ཨོཾ་མ་ཧཱ་བེ་གཱ་ཡ་སྭཱ་ཧཱ། ལུས་ཀྱི་ཤུགས་རྣམས་རྒྱས་པ་ལ་བར་དུ༴ སྲན་མ་སྟེ། ཨོཾ་མ་ཧཱ་བཱ་ལ་ཡ་སྭཱ་ཧཱ། ལུས་ཀྱི་སྟོབས་རྣམས་རྒྱས་པ་ལ༴ གྲོ་སྟེ། ཨོཾ་བཛྲ་གྷསྨ་རེ་སྭཱ་ཧཱ། ལུས་ཀྱི་ནད་མེད་པ་ལ་བར་དུ༴ དཱུརྦ་སྟེ། ཨོཾ་བཛྲ་ཨཱ་ཡུ་ཥེ་སྭཱ་ཧཱ། ཚེ་སྲོག་རིང་དུ་གནས་པ་ལ་བར་དུ༴ ཀུ་ཤ་སྟེ། ཨོཾ་ཨ་པྲ་ཏི་ཧ་ཏ་བཛྲ་ཡ་སྭཱ་ཧཱ། མི་མཐུན་ཕྱོགས་རྣམས་སྲུང་བ་ལ་བར་དུ༴ ཤིང་ཐོག་སྟེ། ཨོཾ་བཛྲ་ཥཱི་བཱ་ཡ་སྭཱ་ཧཱ། བདག་ཅག་དཔོན་སློབ་རྣམས་ཀྱི་ཆོས་དང་རིགས་རྒྱུད་ཕུན་སུམ་ཚོགས་པ་ལ་བར་དུ་གཅོད་པ་སརྦ་ཤཱནྟིཾ་ཀུ་རུ་སྭཱ་ཧཱ། དེ་ནས་སྡིག་པ་ཞི་བར་འདོད་ན་ཏིལ།

ཚེ་རིང་བར་དཱུརྦ། བགེགས་ཞི་བར་ཡུངས་ཀར་སོགས་ཕུལ་བ་རིགས་པས་དཔྱད་དོ། །དེ་ནས་མཆོད་བསྟོད་ནི། ཨོཾ་ཨགྣ་ཡེ་ས་པ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། དེ་བཞིན་དུ། པཱདྱཾ། ནས། ཤབྡ འི་བར་དང། ཚངས་དབང་འཇིག་རྟེན་ སོགས་ཀྱིས་བསྟོད། ཨོཾ་ཨགྣ་ཡེ་སྭཱ་ཧཱ། མར་ཁུ་དགང་བླུགས་གསུམ་ཕུལ། བཛྲ་ཀྲོ་དྷ ས་ཐབ་དང་ཡོ་བྱད་བསངས། མེ་ལྷ་འབར་བའི་རྣམ་པར་གྱུར། ། དེ་ནས་འཇིག་རྟེན་ལས་འདས་པའི་ཆོ་ག་ནི། དང་པོ་ཐབ་ཀྱི་དབུས་སུ་བསྐྱེད་པ་ནི་གཞུང་ལྟར། དེ་ཡི་དབུས་སུ་པྃ་ལས་ནི། ། སོགས་དང༌། འཕགས་མ་སྒྲོལ་མ་སྐུ་མདོག་དཀར། ། ཞེས་པའི་ཁྱད་པར་དེ་ནས་སྤྱན་འདྲེན་དབང་བསྐུར་རྒྱས་གདབ་པར་བྱས་ལ། བྱོན་ཟན་འབུལ་བ་ནི། དགང་བླུག་ཁ་ལ་ཧཱུྃ་ཡིག་གསལ། །བཅོམ་ལྡན་འདས་མའི་ལྗགས་ལ་ཡང། །ཏཱྃ་ཡིག་དག་གིས་མཚན་པ་ཡིས། །བསྲེག་རྫས་བདུད་རྩི་བཞེས་པར་གྱུར། །ཨོཾ་ཏཱ་རེ་ཏུཏྟཱ་རེ་ཏུ་རེ་ས་པ་རི་ཝཱ་ར་ཧ་བྱ་ཀ་བྱ་བཱ་ཧ་ན་ཡ་ཨ་དི་བྱ། ལན་གསུམ་མམ་བདུན་གྱིས་མར་ཁུ་འབུལ་ཞིང༌། བདག་ཅག་དཔོན་སློབ་རྣམས་ཀྱི་དམ་པའི་ཆོས་ཀྱི་བསམ་སྦྱོར་ལ་བར་དུ་གཅོད་པ་རྣམས་དང༌། དུས་མ་ཡིན་པའི་འཆི་བ་འཇིགས་པ་བརྒྱད་དང་བཅུ་དྲུག་སརྦ་ཤཱིནྟིཾ་ཀུ་རུ་སྭཱ་ཧཱ། ཞེས་བརྗོད། དེ་ནས་གཉིས་པ་མཆོད་པ་བྱིན་རླབས་གཞུང་བཞིན་དང༌། དྲི་མེད་མཆོད་ཡོན་དག་བྱེད་ཞབས་བསིལ་དང༌། །རབ་ཏུ་སིམ་བྱེད་བསངས་གཏོར་འཐོར་འཐུང་བཟང༌། །ཡིད་འོང་མེ་ཏོག་ ཅེས་སོགས། ཨཉྩ་མཱ་ནཾ༴ པྲོཀྵ་ནཾ་ སྦྱར། འཇིག་རྟེན་འདི་ན་ སོགས་ཀྱིས་མཆོད། ཞིང་ཁམས་ཐམས་ཅད་ཡོངས་སུ་དག་པ་ལ། །རིན་ཆེན་མེ་ཏོག་མང་པོ་གཅལ་དུ་བཀྲམ། །དུས་གསུམ་སངས་རྒྱས་ཐམས་ཅད་སྐྱེད་པའི་ཡུམ། །ཡུམ་གྱུར་སྒྲོལ་མ་ཁྱོད་ལ་ཕྱག་འཚལ་ལོ། །འཕགས་མ་སྒྲོལ་མ་སྒྲོལ་མཛད་ཡུམ། །ཡིད་བཞིན་འཁོར་ལོ་ཚེ་འཕེལ་མ། །ལྷ་མོ་ཁྱོད་ལ་གསོལ་བ་ནི། །བདག་གི་ཚེ་ཡི་བར་ཆད་དང། །ནད་དང་སྡུག་བསྔལ་ཐམས་ཅད་ལས། །ནུས་ལྡན་ཁྱོད་ཀྱིས་བསྐྱབ་ཏུ་གསོལ། །མཆོག་དང་ཐུན་མོང་དངོས་གྲུབ་ཀུན། །མ་ལུས་བདག་ལ་གནང་བར་མཛོད། །འཕགས་མ་ཁྱོད་ལ་དད་བྱེད་པ། །དེ་ལ་རྟག་ཏུ་བུ་བཞིན་དགོངས། །བདག་ཀྱང་ཁྱོད་ལ་གསོལ་འདེབས་ཀྱིས། །ཐུགས་རྗེའི་ལྕགས་ཀྱུས་བཟུང་དུ་གསོལ། །

ཞེས་པས་བསྟོད། དེ་ནས་གསུམ་པ་སྲེག་རྫས་འབུལ་བ་ནི། ཡི་གེ་བཅུ་པའི་མཐར། ཨོཾ་བོ་དྷི་བྲྀཀྵ་ཡ་སྭཱ་ཧཱ། ཡམ་ཤིང་རེ་སྔགས་དང་བསྟུན་ནས་ཟླ་གྲོགས་དུ་ཡོད་ཀྱི་གྲངས་དང་བསྟུན་ནས་འབུལ་ཞིང་གྲངས་འཛིན་པ་སོགས་གོང་འཇིག་རྟེན་པའི་སྐབས་ལྟར་དང༌། བཟླས་པའི་ཁ་སྐོང་གི་གྲངས་གསོག་པའང་འདི་བཞིན་དགོས། བྲྀཀྵཱ་ཡ། བདག་ཅག་དཔོན་སློབ་རྣམས་ཀྱི་གཟི་བརྗིད་ཕུན་སུམ་ཚོགས་པ་ལ་བར་དུ་གཅོད་པ་སརྦ་ཤཱིནྟིཾ་ཀུ་རུ་སྭཱ་ཧཱ། མར་ཁུ། ཡིག་བཅུའི་མཐར། ཨོཾ་ཨགྣ་ཡེ་སྭཱ་ཧཱ། དགང་བླུགས་ཀྱིས་ཕུལ། སྤེལ་ཚིག་ཐོག་མཐའ་འདྲ་བར། འབྱོར་པ། ཏིལ་ནག །ཨོཾ་སརྦ་པཱ་པཾ་ད་ཧ་ན་བཛྲ་ཡེ་སྭཱ་ཧཱ། འབྲུའི་རིགས་ཐམས་ཅད་མཐེབ་སྲིན་གྱིས་ཕུལ། སྡིག་སྒྲིབ་ཉེས་ལྟུང་བར་དུ༴ ཡུངས་ཀར། ཨོཾ་སརྦ་ཨརྠ་སིདྡྷ་ཡེ་སྭཱ་ཧཱ། གནོད་བྱེད་གདོན་བགེགས་བར་དུ༴ ཟས་མཆོག །ཨོཾ་སརྦ་སམྦ་དེ་སྭཱ་ཧཱ། བདེ་བ་ཕུན་སུམ་ཚོགས་པ་ལ༴ ཞོ་སྟེ། ཨོཾ་སརྦ་སམྦ་དེ་སྭཱ་ཧཱ། ཤེས་རབ་ཕུན་སུམ་ཚོགས་པ་ལ༴ འབྲས་སོ་བ། ཨོཾ་བཛྲ་པུཥྚ་ཡ་སྭཱ་ཧཱ། ཁྱིམ་གྱི་དཔལ་འབྱོར་རྒྱས་པ་ལ་བར་དུ༴ སོ་བ་སྟེ། ཨོཾ་བཛྲ་བཱི་ཛཱ་ཡ་སྭཱ་ཧཱ། ནོར་དང་འབྲུ་ལ་བར་དུ༴ ནས་ཏེ། ཨོཾ་མ་ཧཱ་བཱེ་གཱ་ཡ་སྭཱ་ཧཱ། ལུས་ཀྱི་ཤུགས་རྒྱས་པ་ལ་བར་དུ༴ སྲན་མ་སྟེ། ཨོཾ་མ་ཧཱ་བ་ལ་ཡ་སྭཱ་ཧཱ། ལུས་ཀྱི་སྟོབས་རྒྱས་པ་ལ་བར་དུ༴ གྲོ་སྟེ། ཨོཾ་བཛྲ་གྷསྨ་རེ་སྭཱ་ཧཱ། ལུས་ཀྱི་ནད་མེད་པ་ལ་བར་དུ༴ དཱུརྦ་སྟེ། ཨོཾ་བཛྲ་ཨཱ་ཡུ་ཥེ་སྭཱ་ཧཱ། ཚེ་སྲོག་རིང་དུ་གནས་པ་ལ་བར་དུ༴ ཀུ་ཤ་སྟེ། ཨོཾ་ཨ་པྲ་ཏི་ཧ་ཏ་བཛྲ་ཡ་སྭཱ་ཧཱ། མི་མཐུན་ཕྱོགས་རྣམས་སྲུང་བ་བར་དུ༴ ཤིང་ཐོག་སྣ་ཚོགས་ཏེ། ཨོཾ་བཛྲ་ཥི་བཱ་ཡ་སྭཱ་ཧཱ། ཆོས་དང་རིགས་རྒྱུད་ཕུན་སུམ་ཚོགས་པ་ལ་བར་དུ་གཅོད་པ་སརྦ་ཤཱནྟིཾ་ཀུ་རུ་སྭཱ་ཧཱ། ཞེས་འབུལ་ཞིང༌། སྲེག་རྫས་སྣོད་གཅིག་ཏུ་བསྡུས་ལ། སྙིང་པོའི་མཐར། སརྦ་པཱ་པཾ་ཤཱིནྟིཾ་ཀུ་རུ་སྭཱ་ཧཱ། བཏགས་ལ་འབུལ་ཞིང་གྲངས་གསོག་པའང་བཞེད།

ན་བཟའ། མེ་ཏོག །སྤོས་རྣམས་སྙིང་པོའི་མཐར་འབྲུ་གསུམ་གྱིས་དབུལ། སྤྲོ་ན་ལྷ་ཁྲུས་སྤྱི་འགྲོ་ལྟར་བྱ། བསྡུ་ན་མི་དགོས། དེ་ནས་གཞུང་ལྟར། དྲི་མེད་མཆོད་ཡོན་ སོགས་ཆུ་བཞི་ཉེར་སྤྱོད་བཅས་དང༌། འཇིག་རྟེན་འདི་ན་ སོགས་ཀྱིས་མཆོད་པ་འབུལ་ནས། ལྷ་དང་ལྷ་མིན་ གྱིས་བསྟོད། བཞི་པ་གཏོར་མ་འབུལ་བ་ནི་གཞུང་ལས་འབྱུང་བ་ལྟར། བཛྲ་ཀྲོ་དྷ ས་བསངས། སྭ་བྷཱ་ཝ ས་སྦྱངས། སྟོང་པའི་ངང་ལས ་སོགས་ནས་དཀྱུས་ལྟར། ཡིད་ལ་འདོད་པ་ཀུན་འགྲུབ་མཛོད། ། བར། སྔར་གྱི་འདས་གཏོར་མར་གྱིས་བཅོས་པ་དེ་དགང་གཟར་ཁར་བཞག་ལ་འོད་དུ་ཞུར་བཅུག །ཕྲིན་ལས་བཅོལ། ལྔ་པ་འདོད་དོན་གསོལ་བ་ནི། ཡིག་བཅུའི་མཐར། མར་ཁུ་དགང་བླུགས་གསུམ་ཕུལ་ཏེ། ཐལ་མོ་སྦྱར་ལ། ལྷག་པའི་ལྷ་མཆོག་རྗེ་བཙུན་མ། །འཁོར་བཅས་བདག་ལ་དགོངས་སུ་གསོལ། །བདག་ཅག་རྣལ་འབྱོར་འཁོར་བཅས་ཀྱི། །དམ་པའི་ཆོས་ལ་བར་གཅོད་པའི། །ཉེར་འཚེ་ནད་གདོན་སྡུག་བསྔལ་དང༌། །དུས་མིན་འཆི་དང་འཇིགས་ཆེན་བརྒྱད། །མདོར་ན་མི་མཐུན་ཕྱོགས་ཐམས་ཅད། །ཞི་ཞིང་མེད་པར་མཛད་དུ་གསོལ། ། ཞེས་གསོལ་བ་གདབ་བོ། །རང་ལྷ་ཡི་ཐུགས་ཀ་ནས་འོད་ཟེར་དཀར་པོ་སྲིད་པ་གསུམ་ཁྱབ་པར་འཕྲོས། བསྒྲུབ་བྱར་ཐིམ་པས་སྒོ་གསུམ་གྱི་དྲི་མ་དག །ནད་གདོན་སོགས་ཞི་ཞིང་བྱང་བར་དམིགས། དེ་ནས་དྲུག་པ་གཏང་རག་གི་མཆོད་བསྟོད་ནི། ཨོཾ་ཨཱརྻ་ཏཱ་རེ་ས་པ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། དེ་བཞིན་དུ། པཱདྱཾ། ཨཉྩ་མ་ནཾ། པྲོཀྵ་ནཾ། པུཥྤེ་ ནས། ཤབྡ འི་བར་སྔགས་ཐོག་མཐའ་འདྲ་བར་བརྗོད། འཁོར་བ་ལས་སྒྲོལ་ཏཱ་རེ་མ་ སོགས་ཀྱིས་བསྟོད། ཡིག་བརྒྱ་བཟླས་ཤིང་ཆད་ལྷག་བསྐང༌། མ་འབྱོར་པ་དང་ སོགས་ཀྱིས་བཟོད་གསོལ་དང༌། བདུན་པ་གཤེགས་གསོལ་སྐབས། །ཨཱརྻ་ཏཱ་རེ་ས་པ་རི་ཝཱ་ར་བཛྲ་ཨཉྩ་མ་ནཾ་པྲ་ཏཱིཙྪ་ཡེ་སྭཱ་ཧཱ། དེ་བཞིན་དུ། པྲོཀྵ་ནཾ། ཞེས་བསངས་གཏོར་དང་འཐོར་འཐུང་ཕུལ། མཆོད་ཡོན་སྦྲེང་བཞིན་པས། ཡིག་བརྒྱ་བརྗོད། ཨོཾ། ཁྱོད་ཀྱིས་སེམས་ཅན་

སོགས་ཀྱིས་ཡེ་ཤེས་པ་གཤེགས། དམ་ཚིག་པ། ཨོཾ་ཨཱཿཧཱུྃ་ གིས་སྙིང་གར་བསྡུ། དེ་ནས་རྗེས་ཆོག་ནི། ཨོཾ་ཨགྣ་ཡེ་ཛྭ་ལ་རྃ། མར་ཁུ་དགང་བླུགས་གསུམ་མམ་བདུན་ཕུལ། སླར་ཡང་མེ་ལྷ་འཁོར་བཅས་རྣམས། །འབར་བའི་རྣམ་པས་བཞེངས་པར་གསལ། ། སྲེག་རྫས་ལྷག་མ་རྣམས་གྲངས་མི་འཛིན་པ་སྔར་གྱི་འཇིག་རྟེན་པའི་སྐབས་ལྟར་ཕུལ། དང་པོ། ཨོཾ་ཨགྣ་ཡེ་ས་པ་རི་ཝཱ་ར་ཨོཾ་བོདྷི་བྲྀཀྵ་ཡ་སྭཱ་ཧཱ ས་སྤེལ་ཚིག་དང་བཅས་ཤིང་ཐོག་ཕུལ་བའི་བར་སོ་སོར་བརྗོད་ལ། ན་བཟའ། མེ་ཏོག་སྤོས་རྣམས་ཀྱང་སྙིང་པོའི་མཐར་འབྲུ་གསུམ་བཏགས་ལ་ཕུལ། ཁྲུས་གསོལ་མ་གྲུབ་ཀྱང་འགལ་བ་མེད། མཆོད་བསྟོད་ནི། ཨགྣ་ཡེ་ས་པ་རི་ཝཱ་ར་བཛྲ་ཨརྒྷཾ་ ནས། ཤབྡ་ བར་དང༌། ཚངས་དབང་འཇིག་རྟེན་ སོགས་ཀྱིས་བསྟོད། གཉིས་པ་འཇིག་རྟེན་པའི་གཏོར་མ། ཨ་ཀཱ་རོ ས་བྱིན་གྱིས་བརླབ། ཨོཾ་ཨགྣ་ཡེ་ས་པ་རི་ཝཱ་ར་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ལན་གསུམ་གྱིས་འབུལ་ལ། གཏོར་མ་དགང་གཟར་ཁར་བཞག་ལ་ཞུར་བཅུག་ནས། མེ་སྟེ་བསྲེག་བྱ་ཟ་བའི་ལྷ། །དྲང་སྲོང་རྒྱལ་པོ་གདོན་གྱི་བདག །ཤར་ལྷོ་མེ་ལྷའི་ཚོགས་བཅས་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །མཆོད་སྦྱིན་གཏོར་མ་འདི་བཞེས་ལ། ། ཞེས་སོགས་བརྗོད་དེ་ཕྲིན་ལས་བཅོལ། གསུམ་པ་འདོད་དོན་གསོལ་བ་ནི། ཐལ་མོ་སྦྱར། དྲང་སྲོང་ཆེན་པོ་མེ་ཡི་ལྷ། །འཁོར་བཅས་བདག་ལ་དགོངས་སུ་གསོལ། །བདག་ཅག་རྣལ་འབྱོར་འཁོར་བཅས་ཀྱི། །དམ་པའི་ཆོས་ལ་བར་གཅོད་པའི། །ཉེར་འཚེ་ནད་གདོན་སྡུག་བསྔལ་དང༌། །དུས་མིན་འཆི་བ་ལ་སོགས་པ། །མདོར་ན་མི་མཐུན་ཕྱོགས་ཐམས་ཅད། །ཞི་ཞིང་མེད་པར་མཛད་དུ་གསོལ། ། དེ་ནས་ཡིག་བརྒྱ་བརྗོད། མ་འབྱོར་པ་དང་ སོགས་བཟོད་གསོལ་དང༌། བཞི་པ་གཤེགས་གསོལ་ནི། ཨོཾ་ཨགྣ་ཡེ་ས་པ་རི་ཝཱ་ར་ཨཉྩ་མ་ནཾ་པྲ་ཏཱིཙྪ་སྭཱ་ཧཱ། དེ་བཞིན་དུ། པྲོ་ཀྵ་ནཾ་ སྦྱར་ལ་ཡིག་བརྒྱ་བརྗོད་བཞིན་པས་མཆོད་ཡོན་སྦྲེང་སྟེ། གཤེགས་གསོལ་གྱི་དྲིལ་སྟབས་བཅས། བདག་གི་དོན་དང་གཞན་གྱི་དོན། །བྱིན་ཟ་ཁྱོད་ཀྱི་བསྒྲུབ་ཀྱིས་གཤེགས། །ཇི་ལྟར་གནས་སུ་སླར་གཤེགས་ཏེ། །བདག་གི་འདོད་པ་ཐམས་ཅད་སྒྲུབ། །ཨོཾ་ཨགྣ་ཡེ་ས་པཱ་རི་ཝཱ་ར་བཛྲ་མུཿ

ཡེ་ཤེས་མེ་ལྷ་ཤར་ལྷོར་གཤེགས། །དམ་ཚིག་པ་རྣམས་སྙིང་གར་ཐིམ། ། དེ་ནས་བསྔོ་བ་དང་སྨོན་ལམ་གྱི་རྒྱས་གདབ་དང་བཀྲ་ཤིས་སོགས་བརྗོད་པར་བྱའོ། །ཐབ་ཀྱི་མེ་མི་བསྒུལ་བར་བཞག་ལ། ཡང་ན་འོ་མ་དང་དྲི་བཟང་གི་ཆུས་མེ་མཐའ་ནས་ཞི་བར་བྱས་ལ། རྡོ་རྗེ་བསྡུ་བའི་རྒྱས་བསྡུས་ཏེ་ཐལ་བ་རི་མཐོན་པོའི་རྩེའམ། རྒྱ་མཚོར་འབབ་པའི་ཆུར་གདན་དྲངས་ན་བསོད་ནམས་ཆེའོ། །དེ་ལྟར་འཕགས་མ་སྒྲོལ་མའི་སྒོ་ནས་ཞི་བའི་སྦྱིན་སྲེག་གི་རིམ་པ་ཁྱེར་བདེར་བསྡུས་པ་འདི་བཞིན་སྒྲུབ་བརྒྱུད་བསྟན་པའི་ཤིང་རྟ་པ་དབོན་སྤྲུལ་ཀརྨ་འཆི་མེད་ཀྱི་བཞེད་པ་ལྟར། སི་ཏུ་པདྨ་ཉིན་བྱེད་དབང་པོས་ཟིན་ཐོར་བཀོད་པ་འགྲོ་རྣམས་འཆི་མེད་ཡེ་ཤེས་ཆེན་པོའི་གོ་འཕང་ཐོབ་པའི་རྒྱུར་གྱུར་ཅིག །སུ་ཛ་ཡནྟུ།། །། 
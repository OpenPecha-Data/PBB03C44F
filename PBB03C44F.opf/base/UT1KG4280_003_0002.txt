༄༅། །བདེ་ཆེན་ཞིང་གི་སྒྲུབ་པ་ལྷ་དང་བླ་མ་དབྱེར་མེད་ཀྱི་རྣལ་འབྱོར་རྟ་མཆོག་བཱ་ལ་ཧ་ཞེས་བྱ་བ་བཞུགས་སོ། །

ན་མོ་གུ་རུ་བེ། འདིར་བདེ་ལྡན་ཞིང་གི་མགོན་པོ་འོད་དཔག་མེད་དང་རྣམ་དབྱེར་མེད་པའི་དབང་གི་ཅོད་པན་འཆང་བ་དྲིལ་སྒྲུབ་ཀྱི་བླ་མའི་རྣལ་འབྱོར་གྱི་སྒོམ་རིམ་ཉུང་བསྡུས་ཞིག་བརྗོད་པར་བྱ་སྟེ། མཎྜལ་པདྨ་འདབ་བརྒྱད་ཀྱི་ཚོམ་བུའི་སྟེང་དུ་འོད་དཔག་མེད་ཀྱི་སྐུ་བརྙན་ནམ་བླ་མའི་སྐུ་གང་འབྱོར་བཤམས། མདུན་དུ་མཆོད་པ་ཉེར་སྤྱོད་རྣམས་དང༌། གཏོར་ཟླུམ་དང་མཐེབ་ཀྱུ། བསང་ཆུ་སོགས་ཉེ་བར་བསགས་ལ། དང་པོ་སྐྱབས་སུ་འགྲོ་བ་དང༌། སེམས་བསྐྱེད་པ་དང༌། ཚད་མེད་བསྒོམ་པ་ནི། ན་མོ། མཆོག་གསུམ་སྤྱི་དཔལ་རྡོ་རྗེ་ཅན། །རྩ་གསུམ་ཀུན་འདུས་རང་བཞིན་མཆོག །རྟག་པར་སྐྱབས་མཆི་སེམས་ཅན་རྣམས། །འཁོར་བའི་མཚོ་ལས་བསྒྲལ་བའི་ཕྱིར། །བྱང་ཆུབ་སེམས་ནི་བསྐྱེད་པར་བགྱི། ། ལན་གསུམ་མམ་བདུན། འགྲོ་ཀུན་བདེ་ལྡན་སྡུག་བསྔལ་བྲལ། །དགའ་དང་བཏང་སྙོམས་ཆེར་གནས་ཤོག ། ལན་གསུམ། མཆོད་རྫས་རྣམས། ཨོཾ་བཛྲ་ཨ་མྲྀ་ཏ ས་བསངས། སྭ་བྷཱ་ཝ ས་སྦྱངས་ལ། ཨོཾ་ལས་རིན་ཆེན་པདྨའི་སྣོད། །རབ་འབྱམས་རྒྱ་ཁྱོན་བྲལ་བའི་ནང༌། །ཧཱུྃ་ཡིག་ཞུ་བ་ལས་བྱུང་བའི། །མཆོད་སྤྲིན་སྣ་ཚོགས་མཐའ་ཡས་པ། །ཀུན་བཟང་རྣམ་ཐར་ཇི་བཞིན་དུ། །རྒྱུན་མི་ཆད་པའི་རང་བཞིན་གྱུར། །ཨོཾ་བཛྲ་སྥ་ར་ཎ་ཁཾ། ལན་གསུམ་དང༌། ཨོཾ་བཛྲ་ཨརྒྷཾ་ཨཱཿཧཱུྃ་སྭཱ་ཧཱ། དེ་བཞིན་དུ། པཱ་དྱཾ། པུཥྤེ། དྷུ་པེ། ཨཱ་ལོ་ཀེ། གནྡྷེ། ནི་ཝི་དྱ། ཤབྡ་ཨཱཿཧཱུྃ་སྭཱ་ཧཱ། ཅེས་གནས་དང༌། ཡོ་བྱད་བྱིན་གྱིས་བརླབས། དེ་ནས་བསྐྱེད་པའི་རིམ་པ་བསྒོམ་པ་ནི། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭཱ་བྷ་ཝ་ཨཏྨ་ཀོ྅་ཧཾ། གཟུང་འཛིན་ཆོས་རྣམས་སྟོང་པ་ཆེན་པོའི་དབྱིངས། །ཡེ་ཤེས་རྡོ་རྗེའི་ངོ་བོར་སྦྱངས་བྱས་ནས། །སྣོད་བཅུད་ལྷ་ཡི་འཁོར་ལོའི་རང་བཞིན་བསྒྱུར། །རྣམ་པར་དག་པའི་ཞིང་མཆོག་བདེ་བ་ཅན། །ས་གཞི་ལག་མཐིལ་ལྟར་མཉམ་མིག་མང་རིས། །མནན་ན་ནེམ་དང་བཏེགས་ན་སྤར་བྱེད་པ། །དཔག་བསམ་ལྗོན་པ་བདུད་རྩིའི་རྒྱ་མཚོས་བསྐོར། །དབུས་སུ་བྱང་ཆུབ་ཤིང་མཆོག་རྣམ་པར་སྣང༌། །དེ་མདུན་རྨ་བྱས་བཏེགས་པའི་རིན་ཆེན་ཁྲིར། །པདྨ་སྟོང་ལྡན་ཆུ་ཤེལ་འོད་དཀར་སྟེང༌། །ཧྲིཿདམར་འོད་ཀྱི་འཕྲོ་འདུས་འཕགས་པ་མཆོད། །འགྲོ་བའི་དོན་བྱས་ཚུར་འདུས་ཡོངས་གྱུར་ལས། །མཐའ་ཡས་འོད་མངའ་སྟོབས་བཅུའི་དབང་ཕྱུག་མཆོག

།བཅོམ་ལྡན་སངས་རྒྱས་པདྨ་གསུང་གི་དབང༌། །དཔལ་ལྡན་མི་ཕམ་ཆོས་གྲུབ་རྒྱ་མཚོ་ནི། །ཚེ་དང་ཡེ་ཤེས་དཔག་མེད་སྟོན་པར་གསལ། །པདྨ་རཱ་གའི་མདོག་ཅན་འོད་ཟེར་འཕྲོ། །སྤྲུལ་སྐུའི་ཆ་ལུགས་ཆོས་གོས་རྣམ་གསུམ་གསོལ། །ཕྱག་གཉིས་མཉམ་བཞག་ལྷུང་བཟེད་བཅུད་བཀང་ནས། །ཚེ་བུམ་ཤིང་ལོའི་ཁ་རྒྱན་འདོད་དགུ་སྟེར། །དབུ་ལ་གཙུག་ཏོར་ཞབས་ལ་འཁོར་ལོ་སོགས། །མཚན་བཟང་སོ་གཉིས་དཔེ་བྱད་བརྒྱད་ཅུས་སྤྲས། །ཞབས་གཉིས་རྡོ་རྗེའི་སྐྱིལ་མོ་ཀྲུང་བཅས་བཞུགས། །གཡས་གཡོན་པད་དཀར་དྲི་མེད་ཟླ་དཀྱིལ་དབུས། །རྒྱལ་སྲས་ཐུ་བོ་འཕགས་པ་བྱང་ཆུབ་སེམས། །སྙིང་རྗེ་ཚད་མེད་ཐུགས་རྗེའི་རྣམ་པར་རོལ། །འཁོར་བ་དོང་སྤྲུག་འདྲེན་པའི་བདག་ཉིད་ཅན། །རྗེ་བཙུན་བདུད་ཚོགས་འདུལ་བའི་རྡོ་རྗེ་ནི། །སྤྱན་རས་གཟིགས་ཀྱི་དབང་ཕྱུག་མངོན་སུམ་ཤར། །དཀར་གསལ་བཅོ་ལྔའི་ཟླ་བ་ཉ་འདྲའི་མདོག །ལོངས་སྐུའི་ཆས་རྫོགས་ཀྲྀ་ཎས་ནུ་གཡོན་བཀབ། །དར་དང་རིན་ཆེན་རྒྱན་ལྡན་ཕྱག་གཉིས་གཡས། །མཆོག་སྦྱིན་གཡོན་པས་ཨུཏྤལ་འདབ་རྒྱས་འཛིན། །ཞབས་གཉིས་མཉམ་པའི་སྟབས་ཀྱིས་བཞེངས་པར་གསལ། །གཡོན་དུ་བྱམས་པ་ཆེན་པོའི་སྟོབས་འཆང་བ། །ཤེས་རབ་ཉི་མས་འགྲོ་བློའི་མུན་སེལ་གཉེན། །ཀུན་མཁྱེན་ཆོས་ཀྱི་འབྱུང་གནས་སྨྲ་བའི་དབང༌། །འཕགས་པ་མ་ཕམ་མགོན་པོར་སྣང་བ་ནི། །དམར་སེར་གུར་གུམ་གེ་སར་མདོག་ལྟར་འཚེར། །ལོངས་སྐུའི་ཆས་རྫོགས་དར་དང་རིན་ཆེན་བརྒྱན། །ཕྱག་གཉིས་ཆོས་འཆད་ཨུཏྤལ་གཡས་གཡོན་སྟེང༌། །ཀླུ་ཤིང་རིལ་པ་ཞབས་གཉིས་བཞེངས་སྟབས་གསལ། །གཞན་ཡང་གཡས་གཡོན་ཉེ་བའི་སྲས་ཆེན་པོ། །འཇམ་དཔལ་དཔའ་བོ་མཐུ་ཆེན་རྡོ་རྗེ་འཛིན། །ས་ཡི་སྙིང་པོ་སྒྲིབ་པ་རྣམ་པར་སེལ། །ནམ་མཁའི་སྙིང་པོ་ཀུན་ཏུ་བཟང་པོ་རྣམས། །སྣ་ཚོགས་མདོག་དང་སྣ་ཚོགས་རྒྱན་གྱིས་མཛེས། །སྣ་ཚོགས་ཕྱག་མཚན་སྣ་ཚོགས་ཕྲིན་ལས་ཀྱིས། །འགྲོ་ཁམས་རྒྱ་མཚོར་ཆུ་ཟླའི་གར་རྩེད་དུ། །སྤྲུལ་པ་དུ་མས་ཡང་དག་ལམ་མཆོག་སྟོན། །འོད་དང་འོད་ཟེར་མ་ལུས་ཀུན་ཏུ་འཕྲོ། །བྱང་ཆུབ་སེམས་དང་ཉན་ཐོས་དགེ་འདུན་སྡེ། །བར་མཚམས་ཐམས་ཅད་ལྷ་དང་ལྷ་མོའི་ཚོགས། །མངོན་པར་རྒྱལ་བའི་ཞབས་ཀྱི་པདྨོ་ལ། །དྭངས་ཤིང་འདུད་པའི་དགའ་བདེའི་སིམ་པ་བསྐྱེད། །གཙོ་འཁོར་ཀུན་གྱི་གནས་གསུམ་ཨོཾ་ཨཱཿཧཱུྃ། །དེ་ལས་འོད་འཕྲོས་ནུབ་ཕྱོགས་བདེ་བ་ཅན། །པདྨ་རྣམ་པར་བཀོད་པའི་ཞིང་ཁམས་ནས། །བླ་མ་འོད་དཔག་མེད་ཀྱི་ཐུགས་རྒྱུད་བསྐུལ། །བརྩེ་བ་ཆེན་པོས་དབྱིངས་ནས་རྗེས་དགོངས་ལ། །ལྷ་ཚོགས་མ་ལུས་འཁོར་དང་བཅས་པ་རྣམས། །ཆར་ལྟར་འབབ་བཞིན་གནས་འདིར་སྤྱན་དྲངས་གྱུར། །ཨོཾ་སརྦ་ཏ་ཐྭ་ག་ཏ་བཛྲ་ས་མ་ཡ་ཛཿ

ཅེས་བརྗོད་ལ་སྤྱན་དྲངས་ནས། ཛཿཧཱུྃ་བྃ་ཧོཿགཉིས་མེད་གྱུར། །པདྨ་ཀ་མ་ལ་ཡ་སྟྭཾ། ཞེས་གདན་འབུལ་དང༌། སླར་ཡང་ཐུགས་ཀའི་ཧཱུྃ་ཡིག་ལས། །འོད་ཟེར་རབ་འཕྲོས་དབང་ལྷའི་ཚོགས། །སྤྱན་དྲངས་དབང་བསྐུར་སྐུ་ཁྲུས་གསོལ། །སངས་རྒྱས་རིགས་ལྔས་རྒྱས་གདབ་པོ། ། ཞེས་དང༌། དེ་ནས་མཆོད་པ་འབུལ་བ་ནི། འཇིག་རྟེན་འདི་འམ་གཞན་དག་ན། །དག་གཙང་མཆོད་ཡོན་རྒྱ་མཚོ་འདི། །རྒྱལ་བ་སྲས་དང་བཅས་ལ་འབུལ། །རང་བྱུང་ཡེ་ཤེས་དངོས་གྲུབ་སྩོལ། །ཨོཾ་སརྦ་ཏ་ཐཱ་ག་ཏ་བཛྲ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། འཇིག་རྟེན་འདི་འམ་གཞན་དག་ན། །དལ་འབབ་རྒྱུན་བཟང་ཞབས་བསིལ་འདི། །རྒྱལ་བ་སྲས་དང་བཅས་ལ་འབུལ། །རང་བྱུང་ཡེ་ཤེས་དངོས་གྲུབ་སྩོལ། ། སྔགས་ཐོག་མཐའ་འདྲ་བར། པཱདྱཾ། འཇིག་རྟེན་འདི་འམ་གཞན་དག་ན། །ཡིད་འོང་མེ་ཏོག་དགའ་ཚལ་རྒྱས། །རྒྱལ་བ་སྲས་དང་བཅས་ལ་འབུལ། །རང་བྱུང་ཡེ་ཤེས་དངོས་གྲུབ་སྩོལ། །པུཥྤེ། འཇིག་རྟེན་འདི་འམ་གཞན་དག་ན། །དྲི་བཟང་སྨན་སྤོས་དུད་པའི་སྤྲིན། །རྒྱལ་བ་སྲས་དང་བཅས་ལ་འབུལ། །རང་བྱུང་ཡེ་ཤེས་དངོས་གྲུབ་སྩོལ། །དྷཱུ་པེ། འཇིག་རྟེན་འདི་འམ་གཞན་དག་ན། །རབ་ཏུ་གསལ་བྱེད་འོད་ཟེར་འབར། །རྒྱལ་བ་སྲས་དང་བཅས་འབུལ། །རང་བྱུང་ཡེ་ཤེས་དངོས་གྲུབ་སྩོལ། །ཨཱ་ལོ་ཀེ། འཇིག་རྟེན་འདི་འམ་གཞན་དག་ན། །སྦྱར་དང་བྱུགས་པའི་དྲི་བཟང་པོ། །རྒྱལ་བ་སྲས་དང་བཅས་ལ་འབུལ། །རང་བྱུང་ཡེ་ཤེས་དངོས་གྲུབ་སྩོལ། །གནྡྷེ། འཇིག་རྟེན་འདི་འམ་གཞན་དག་ན། །ལྷ་ཡི་ཞལ་ཟས་སྣ་ཚོགས་པ། །རྒྱལ་བ་སྲས་དང་བཅས་ལ་འབུལ། །རང་བྱུང་ཡེ་ཤེས་དངོས་གྲུབ་སྩོལ། །ནིཝིདྱ། འཇིག་རྟེན་འདི་འམ་གཞན་དག་ན། །གྲག་སྟོང་སྙན་པའི་རོལ་མོ་ལྡིར། །རྒྱལ་བ་སྲས་དང་བཅས་ལ་འབུལ། །རང་བྱུང་ཡེ་ཤེས་དངོས་གྲུབ་སྩོལ། །ཤབྡ། ཅེས་སོགས་རོལ་མོ་སྣ་ཚོགས་འབུལ་ནས། འདོད་ཡོན་ལྔ་དང་རྒྱལ་སྲིད་བདུན། །བཀྲ་ཤིས་རྫས་རྟགས་བརྒྱད་ལ་སོགས། །རྒྱལ་བ་སྲས་དང་བཅས་ལ་འབུལ། །རང་བྱུང་ཡེ་ཤེས་དངོས་གྲུབ་སྩོལ། །སྲིད་ཞིའི་ལོངས་སྤྱོད་ཆར་གྱི་རྒྱུན། །མཎྜལ་དཔལ་འབྱོར་རྒྱ་མཚོས་གང༌། །གླིང་བཞི་གླིང་ཕྲན་མེ་ཏོག་བཀྲ། །འབུལ་བཞེས་བྱིན་གྱིས་བརླབ་ཏུ་གསོལ། །

ཞེས་ཕྱི་ཡི་མཆོད་པ་དང༌། མཚར་སྡུག་སྒེག་མཛེས་ལང་ཚོ་ཅན། །རྡོ་རྗེ་ལྷ་མོ་བཅུ་དྲུག་པོ། །རང་སྣང་ཕྱག་རྒྱ་གར་གྱིས་རོལ། །གསང་བ་ནང་གི་མཆོད་པ་འབུལ། ། ཅེས་ནང་དང་གསང་བའི་མཆོད་པ་དང༌། མཆོད་བྱ་མཆོད་བྱེད་བྲལ་བ་ཡི། །འཁོར་གསུམ་དག་པའི་མཆོད་པ་འབུལ། ། དེ་བཞིན་ཉིད་མཆོད་དང༌། ཨོཾ། མཁའ་ཁྱབ་རང་བཞིན་ལྷུན་གྱིས་གྲུབ། །རྡོ་རྗེའི་སྐུ་ལ་ཕྱག་འཚལ་བསྟོད། །ཨཱཿ སྣ་ཚོགས་དབྱིངས་ཀྱིས་ཆོས་སྒྲ་སྒྲོག །རྡོ་རྗེའི་གསུང་ལ་ཕྱག་འཚལ་བསྟོད། །ཧཱུྃ། མཐའ་བྲལ་མི་རྟོག་ཏིང་འཛིན་ལྡན། །རྡོ་རྗེའི་ཐུགས་ལ་ཕྱག་འཚལ་བསྟོད། ། ཅེས་ཕྱག་འཚལ་ནས། ཀྱཻ་ཧོ། དགོངས་སུ་གསོལ་ལོ་མགོན་པོ་ཐུགས་རྗེ་ཅན། །བདག་ནི་ཐོག་མེད་དུས་ནས་ད་ལྟའི་བར། །ཀུན་རྟོག་འཁྲུལ་པའི་མི་དགེ་སྡིག་པའི་ལས། །སྙིང་ནས་གནོང་འགྱོད་དྲག་པོས་མཐོལ་ཞིང་བཤགས། །དག་ཚངས་སྒྲིབ་པར་མི་འགྱུར་དངོས་གྲུབ་སྩོལ། ། ཅེས་ནོངས་པ་བཤགས་ནས་བསྙེན་པར་འཇུག་པ་ནི། མདུན་བསྐྱེད་ཐུགས་ཀར་ཟླ་སྟེང་ཧྲཱིཿདམར་མཐར། །སྔགས་ཕྲེང་གཡས་སུ་འཁོར་ལས་འོད་ཟེར་འཕྲོས། །འཕགས་མཆོད་འགྲོ་བའི་དོན་བྱས་བདག་རྒྱུད་ལ། །བྱིན་གྱིས་བརླབ་ཅིང་དངོས་གྲུབ་མྱུར་ཐོབ་གྱུར། །ཨོཾ་ཨ་མི་དྷེ་ཝ་ཧྲཱིཿ ཅི་ནུས་བཟླས་ལ། ཐུན་མཚམས་སུ་གཏོར་མ་འབུལ་བར་སྤྲོ་ན། ཨ་མྲྀ་ཏ ས་བསངས༌། སྭ་བྷཱ་ཝ ས་སྦྱངས། རིན་ཆེན་སྣོད་དུ་འདོད་ཡོན་ལྔ་ལྡན་གྱི། །གཏོར་མ་དྭངས་ཤིང་ཟག་མེད་རྒྱ་ཆེན་སྤེལ། །ཨོཾ་ཨཱཿཧཱུྃ་ ལན་གསུམ་བྱིན་གྱིས་བརླབས་ལ། ལྷ་རྣམས་ལྗགས་ཧཱུྃ་རྡོ་རྗེ་འོད་སྦུ་གུས། །གཏོར་མ་གསོལ་བས་གསང་གསུམ་དགྱེས་བསྐྱེད་གྱུར། །ཨ་ཀཱ་རོ་ ལན་གསུམ་བརྗོད་ནས་ཕུལ། བདག་གཞན་འགྲོ་བ་མ་ལུས་པ། །ཕྱིར་མི་ལྡོག་པའི་ཞིང་ཁམས་མཆོག །སྐྱེས་ནས་རྒྱལ་བའི་ལུང་བསྟན་ཐོབ། །ཀུན་ཀྱང་འདྲེན་པའི་དཔལ་གྱུར་ཅིག ། ཅེས་འདོད་དོན་གསོལ། རྗེས་ནི། མདུན་བསྐྱེད་ཕྱི་ནང་སྣོད་བཅུད་ལྷ་ཚོགས་རྣམས། །གཙོ་བོར་ཐིམ་པ་དེ་ཉིད་འོད་ཞུ་ནས། །རང་ཉིད་ལ་ཐིམ་ལུས་གང་སྒྲིབ་བཞི་དག

།དབང་བཞི་ཐོབ་ཅིང་སྐུ་བཞི་མངོན་དུ་བྱས། །རྡོ་རྗེ་བཞི་ཡི་ངོ་བོར་ལྷུན་གྲུབ་ནས། །སྣང་སྲིད་དག་པ་རབ་འབྱམས་ངོ་བོར་ཤར། ། ཅེས་དར་གཅིག་ཕྱག་ཆེན་གྱི་ཉམས་ལེན་ལྟ་བའི་ངང་ལ་བཞག་ནས། དེ་ནས་བསྔོ་བ་དང་སྨོན་ལམ་ནི། ན་མོ། བདེར་གཤེགས་གསུང་གི་རྡོ་རྗེའི་བདག་ཉིད་ཅན། །བདེན་པ་གྲུབ་པ་རྣམས་ལ་ཕྱག་འཚལ་ལོ། །བདག་གི་ལེགས་པར་བྱས་པའི་བསོད་ནམས་ལས། །བྱུང་བའི་དགེ་ཚོགས་ཆུ་རྒྱུན་མི་ཟད་པ། །འགྲོ་རྣམས་ཕྱིར་མི་ལྡོག་པའི་གོ་འཕང་ལ། །མྱུར་དུ་ཐོབ་ཕྱིར་བྱང་ཆུབ་ཆེན་པོར་བསྔོ། །བདག་དང་བདག་ལ་འབྲེལ་བའི་སེམས་ཅན་དང༌། །ནམ་མཁའི་མཐའ་ཁྱབ་འགྲོ་བ་རིགས་དྲུག་རྣམས། །སྡུག་བསྔལ་འཁོར་བའི་དུཿཁ་ལས་གྲོལ་སྟེ། །འདུས་བྱས་ཀུན་རྫོབ་སྒྱུ་མའི་འཁྲུལ་འཁོར་གཟུགས། །ཆུ་བུར་ལྟ་བུ་ནམ་ཞིག་ཡལ་བའི་ཚེ། །དོན་དམ་རང་བཞིན་གཞི་ལམ་འོད་གསལ་གྱི། །ཕྱག་རྒྱ་ཆེན་པོའི་ཡེ་ཤེས་མངོན་གྱུར་ནས། །སྔོན་གྱི་ཐུགས་བསྐྱེད་ཟབ་མོའི་སྨོན་ལམ་གྱིས། །སྟོན་མཆོག་བཅོམ་ལྡན་བླ་མ་འོད་དཔག་མེད། །རྒྱལ་སྲས་ཐུ་བོ་གཉིས་བཅས་དངོས་བྱོན་ནས། །བདེ་བ་ཅན་གྱི་ཞིང་དུ་ལམ་སྣ་དྲོངས། །པདྨའི་སྦུབས་སུ་བརྫུས་ཏེ་སྐྱེས་ནས་སུ། །སངས་རྒྱས་ཞལ་མཐོང་བླ་མེད་དབུགས་དབྱུང་ཞིང༌། །འགྲོ་ཁམས་རྒྱ་མཚོའི་འཇུག་པ་ཇི་སྲིད་པར། །དེ་སྲིད་བར་དུ་རླབས་ཆེན་འགྲོ་དོན་སྤྱོད། །ཐེག་ཆེན་སྨོན་ལམ་དེང་འདིར་ཡོངས་གྲུབ་ཤོག །ཏདྱ་ཐཱ་པཉྩ་བྲི་ཡ་ཨ་བ་བྷོ་དྷ་ན་ཡ་སྭཱ་ཧཱ། ཅེས་སོ། །དེ་ནས་ཤིས་པ་བརྗོད་པ་སོགས་སྤྱི་དང་མཚུངས་པར་བྱའོ། །ཅེས་པ་གཡུ་ཐོག་ཆོས་སྡེའི་སྒྲུབ་ཆེན་བླ་མ་ཀརྨ་བསྟན་པ་དར་རྒྱས་ཀྱིས་བསྐུལ་བའི་ངོར། སི་ཏུ་པདྨ་ཉིན་བྱེད་དབང་པོས་སྣྲོན་ཟླའི་ཉ་གང་བའི་ཚེས་བཟང་པོར་བཀོད་པ་འགྲོ་རྣམས་འོད་དཔག་མེད་ཀྱི་གོ་འཕང་ཐོབ་པའི་རྒྱུར་གྱུར་ཅིག །ཤུ་བྷཾ།། །། ༈ བླ་མ་ཡི་དམ་དབྱེར་མེད་ཀྱི་གསོལ་འདེབས་བདེ་སྨོན་ཡོངས་འདུའི་ལྗོན་པ་བྱ་བ་བཞུགས་སོ། །

ན་མོ་བུདྡྷ་བོ་དྷི་ས་ཏྭ་བྷྱ། མཐའ་ཡས་བླ་ན་མེད་པའི་སྙིང་སྟོབས་ཀྱི། །དམ་བཅས་ས་གསུམ་གཡོ་བའི་ཐུགས་རྗེ་ཅན། །མཆོག་གི་དང་པོའི་སངས་རྒྱས་འོད་མི་འགྱུར། །ཚེ་འོད་དཔག་ཏུ་མེད་པའི་སྐུར་སྣང་བ། །རྣམ་དག་ཞིང་གི་ཡོན་ཏན་ལྷུན་རྫོགས་པའི། །བདེ་ལྡན་པདྨོ་བཀོད་པའི་ཕོ་བྲང་དབུས། །མཚན་དཔེའི་གཟི་བྱིན་བལྟར་མི་མངོན་པར་བཞུགས། །ཕྱོགས་བཅུའི་རྒྱལ་བ་ཀུན་གྱི་མགྲིན་དབྱངས་གཅིག །རབ་བསྟོད་དབུགས་དབྱུང་དུ་མས་གཟེངས་བསྟོད་ཅིང༌། །ལྷར་བཅས་ཡོངས་ཀྱི་སྐྱབས་ཡུལ་གཉེན་གཅིག་པུ། །སྤྱི་བོས་འདུད་པའི་སྐལ་བཟང་ཅིར་ཡང་ཐོབ། །གང་ཞིག་འགྲོ་ལ་བརྩེ་ཆེན་རྟ་བདུན་གྱིས། །དྲངས་བའི་སྒྱུ་འཕྲུལ་རྡོ་རྗེའི་འོད་སྟོང་གི། །གོང་བུ་གཅིག་ཏུ་སྨིན་པའི་དཔལ་ཡོན་ཅན། །འཆར་ཀའི་ཉིན་བྱེད་ལྟར་དམར་ཅོད་པན་འཛིན། །གར་དབང་རྡོ་རྗེ་འཆང་ཆེན་སྤྲུལ་པའི་སྐུ། །དཔལ་ལྡན་མི་ཕམ་ཆོས་གྲུབ་རྒྱ་མཚོ་མཆོག །ལུས་ཅན་སྐལ་ལྡན་མཐོང་དང་ཐོས་པ་ཡི། །འབྲེལ་ཚད་ཕྱམ་གཅིག་བདེ་ཆེན་སར་བཀོད་པ། །སྣང་མཐའ་ཡས་དང་དབྱིངས་དང་ཡེ་ཤེས་ཀྱི། །ངོ་བོ་གཅིག་ལ་རྣམ་པ་གང་འདུལ་སྟོན། །ཐབས་མཁས་གདུལ་བྱའི་མོས་པ་སྣ་ཚོགས་པས། །འདྲེན་པའི་དེད་དཔོན་ཁྱོད་ལ་གསོལ་བ་འདེབས། །བདག་སོགས་བདེ་ཆེན་ཞིང་དུ་བགྲོད་གྱུར་ཅིག །གཡས་སུ་འཇིག་རྟེན་དབང་ཕྱུག་སྤྱན་རས་གཟིགས། །གཡོན་དུ་ཕྱག་ན་རྡོར་འཛིན་མཐུ་ཆེན་ཐོབ། །བྱམས་པ་འཇམ་དཔལ་ཀུན་ཏུ་བཟང་པོ་དང༌། །ནམ་མཁའི་སྙིང་པོ་སྒྲིབ་པ་རྣམ་པར་སེལ། །ས་ཡི་སྙིང་པོ་བྱང་སེམས་ཉེ་སྲས་བརྒྱད། །ལྷག་པའི་མཁྱེན་བརྩེ་ལྷག་པའི་སེམས་བསྐྱེད་ཀྱི། །ཟླ་མེད་ཐུགས་རྗེ་ཆེན་པོའི་སྣང་བ་ལས། །མཁའ་མདངས་མི་བསྐྱོད་ཅོད་པན་འཆང་ནས་སུ། །འགྲོ་སྒྲོལ་ཕྲིན་ལས་བདུད་རྩིའི་ཆ་ཤས་གང༌། །རྗེ་བཙུན་བདུད་ཚོགས་འདུལ་བའི་རྡོ་རྗེ་འཆང༌། །བྱིན་རླབས་འོད་དཀར་སྲིད་ཞིའི་མུན་སེལ་མགོན། །གསོལ་བ་འདེབས་སོ་ཁྱོད་ཞབས་བསྙེན་པར་སྨོན། །རབ་ཏུ་འཕགས་པའི་སར་གནས་འཕགས་པ་ཡི། །ཐུགས་བསྐྱེད་གོ་ཆ་བཙན་པོའི་སྙིང་སྟོབས་ཀྱིས། །ལོག་ལྟ་བདུད་རིས་ཁྲི་མུན་ཞུམ་པའི་ཕྱིར། །གཟུགས་སྐུ་ཁྱུང་སྔོན་སྐྱེས་ལྟར་ལུང་རིགས་ཀྱིས། །རྒྱལ་བསྟན་ཡོངས་རྫོགས་འཛིན་པ་སྨྲ་བའི་དབང༌། །བྱམས་མགོན་དངོས་སྣང་དྷརྨཱ་ཀཱ་རའི་ཞབས། །གསོལ་བ་འདེབས་སོ་བདག་བྱིན་བརླབས་པ་དང༌། །སྒྲིབ་གཉིས་བག་ཆགས་མ་ལུས་སྦྱང་དུ་གསོལ། །དེ་ལྟར་རྣམ་པར་དག་པའི་ཞིང་རྣམས་ཀུན། །སྐུ་ལ་རྫོགས་ཤིང་སྐུ་ཡི་བཀོད་པ་ནི། །ཞིང་ཁམས་མ་ལུས་གང་བར་སྣང་བ་ཡི། །སྟོན་འཁོར་ཐ་མི་དད་པའི་ཕྲིན་ལས་ཀྱིས། །བསྐལ་མང་སྔོན་ནས་བྱང་ཆུབ་སྤྱད་མཆོག་དོན། །འགྲོ་ལ་རྗེས་སུ་ཆགས་པའི་སྙིང་སྟོབས་འཕྲུལ། །གཡོ་བ་མེད་བཞིན་གུས་པས་གསོལ་འདེབས་ན། །མྱུར་བར་ཐུགས་རྗེའི་ལྕགས་ཀྱུས་དྲང་དུ་གསོལ། །འབྱུང་ལྔའི་ཕུང་ཁམས་སྒྱུ་ལུས་ཡལ་བའི་ཚེ། །རྩེ་གཅིག་སྐྱབས་གནས་ཡིད་ཀྱིས་འཆང་ལགས་ན། །མྱུར་བར་ཐར་པའི་ལམ་སྣ་དྲངས་ནས་སུ། །ཞིང་མཆོག་དམ་པར་བརྫུས་ཏེ་སྐྱེ་བར་ཤོག

།དེ་མ་ཐག་ཏུ་ཞལ་མཐོང་ལུང་བསྟན་ཐོབ། །སྤྲུལ་པས་ཕྱོགས་བཅུར་འགྲོ་བའི་དོན་ལ་སྤྱོད། །ཕྱིར་མི་ལྡོག་པར་བདེ་བ་ཅན་ཞིང་དུ། །རྫོགས་སངས་རྒྱས་ཀྱི་གོ་འཕང་ཐོབ་གྱུར་ཅིག ། ཅེས་རྡོ་སྟོད་གཡུ་ཐོག་པའི་སྒྲུབ་ཆེན་ཀརྨ་ནས་རྒྱལ་བ་ཡབ་སྲས་གསུམ་གྱི་གསོལ་འདེབས་དང་བདེ་སྨོན་ཟུང་དུ་འཇུག་པ་འདི་བཞིན་བསྐུལ་བར་བརྟེན། སི་ཏུ་པདྨ་ཉིན་བྱེད་དབང་པོས་སྤེལ་པ་སརྦ་ཛ་ག་ཏཾ། །ཤུ་བྷཾ།། །། 